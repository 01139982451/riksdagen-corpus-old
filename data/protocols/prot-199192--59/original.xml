<protocol id="prot-199192--59">
  <contentBlock ix="0">
    <textBlock ix="0">1 § Svar på interpellation 1991/92:70 om medborgarskap och etnisk tillhörighet</textBlock>
    <textBlock ix="1">Anf. 1 Kulturminister BIRGIT FRIGGEBO (fp):</textBlock>
    <textBlock ix="2">Herr talman! Rose-Marie Frebran har frågat mig om jag i någon kommande proposition på invandrarområdet kommer att behandla frågan om att i större utsträckning än nu använda etnisk eller språklig tillhörighet, och inte medborgarskap, som grundval för kategorisering av invandrare. Rose- Marie Frebran anser att den bild den svenska allmänheten får av vilka kulturer som i dag ingår i och berikar den svenska samhällsmosaiken blir missvisande genom att människors etniska och språkliga tillhörighet inte anges.</textBlock>
    <textBlock ix="3">Inledningsvis vill jag deklarera att jag känner stor förståelse för de problem som Rose-Marie Frebran aktualiserar i sin interpellation. Hur man som invandrare eller flykting blir benämnd kan vara en viktig fråga för den som det berör.</textBlock>
    <textBlock ix="4">I den officiella statistiken över befolkningen och dess förändringar i Sverige redovisas bl.a. medborgarskap. Från den statistiken får vi uppgifter om födda och döda, om invandrade och utvandrade. Modersmål eller etnisk tillhörighet antecknas inte vare sig för svenska medborgare, eller för medborgare i andra länder eller för statslösa personer.</textBlock>
    <textBlock ix="5">Det finns flera skäl till att man väljer att inte registrera uppgifter om enskildas modersmål eller etniska tillhörighet. Hänsynen till den personliga integriteten är ett viktigt skäl. Många av dem frågan berör är flyktingar. Det är angeläget att det ur allmänna register inte går att göra sammanställningar eller få ut uppgifter som kan hota deras eller deras anhörigas säkerhet.</textBlock>
    <textBlock ix="6">Riksdagen har senast vid behandlingen av den nya folkbokföringslagen klart bestämt vilka uppgifter som skall få finnas i folkbokföringen, som ju i sin tur utgör underlaget för befolkningsstatistiken. I detta sammanhang beslöt riksdagen att det -- av integritetsskäl -- inte längre är tillåtet att använda medborgarskap som sökbegrepp t.ex. för adresslistor för direktsänd samhällsinformation. Eftersom också födelseland finns med i uppgifterna är det dock möjligt att få statistiska uppgifter t.ex. om de personer som flyttat till Sverige och blivit svenska medborgare men som är födda i något annat land.</textBlock>
    <textBlock ix="7">Också annan offentlig statistik än den om befolkningens sammansättning tas fram bl.a. som planeringsinstrument för aktuella åtgärder. När det gäller uppgifter om språktillhörigheten har SCB alltsedan mitten av 1970-talet fört en periodisk statistik över elever med annat hemspråk än svenska. Dessa uppgifter finns både för grundskolan och för gymnasieskolan och de behövs för planeringen av undervisningen i svenska som andraspråk och hemspråksundervisningen. Denna statistik -- även om den bara gäller skolans elever -- ger en god bild av människors språkliga tillhörighet i Sverige. I den senaste statistiken togs det upp 129 språk, däribland både turkiska, serbokroatiska, albanska och kurdiska.</textBlock>
    <textBlock ix="8">Också i andra sammanhang tar man självklart reda på den språkliga eller kulturella bakgrunden för att kunna stödja eller hjälpa en invandrare. Det kan gälla t.ex. att ordna med en tolk med rätt språklig och kulturell kompetens för den som inte kan svenska. Det kan också vara fråga om tvåspråkig personal i hemtjänsten, på arbetsförmedlingen eller i annat vardagligt sammanhang. I ett antal kommuner har man kartlagt äldregrupperna för att se efter vilken språkhjälp som kan behövas i den äldrevård som planeras.</textBlock>
    <textBlock ix="9">Det finns således i flera sammanhang behov av uppgifter utöver själva medborgarskapet och det finns skäl att utveckla hur man på bästa sätt kan få fram bra planeringsunderlag, utan att förgripa sig på den personliga integriteten och individens rätt att faktiskt själv avgöra hur man vill bli benämnd.</textBlock>
    <textBlock ix="10">I många sammanhang kommer vi också fortsättningsvis att finna medborgarskap som ett nödvändigt attribut när vi beskriver invandring och invandrare. Så är det i det internationella umgänget, där människor behöver pass och kanske visering för att komma in i ett land där de inte är medborgare. Medborgarskap är också i de allra flesta fallen något som objektivt kan fastställas, medan modersmål och etnisk tillhörighet ofta är uppgifter av mera subjektiv karaktär. Enligt den ordning vi har funnit lämplig här i Sverige är frågan om etnisk tillhörighet en fråga för individen, inte för staten. Vi kan alltså knappast tala om någon officiell terminologi eller kategorisering i detta sammanhang.</textBlock>
    <textBlock ix="11">Jag kan emellertid försäkra Rose-Marie Frebran att regeringskansliet i sitt arbete anstränger sig för att använda rätt beskrivning av både den kulturella, språkliga och etniska tillhörigheten när dessa egenskaper är relevanta för de åtgärder som vid skilda tillfällen kan bli aktuella.</textBlock>
    <textBlock ix="12">I ljuset av de allra senaste årens utveckling här i Europa och sett i ett litet längre perspektiv är interpellationen mycket intressant. Det är uppenbart att innebörden av medborgarskapsbegreppet kommer att förändras i takt med ökad integration staterna emellan och i takt med att gamla statsbildningar faller samman och att nya tillkommer, ofta byggda på något slags etnisk grund.</textBlock>
    <textBlock ix="13">Anf. 2 ROSE-MARIE FREBRAN (kds):</textBlock>
    <textBlock ix="14">Herr talman! Jag vill tacka kulturministern för svaret på min interpellation.</textBlock>
    <textBlock ix="15">Det är positivt att kulturministern känner ''stor förståelse för de problem'' som jag tar upp i interpellationen.</textBlock>
    <textBlock ix="16">Hur man än väljer att benämna dem som kommit till vårt land som invandrare eller flyktingar kan det orsaka problem. Jag har i interpellationen valt att aktualisera de problem som följer av medborgarskapsbenämningen. Kulturministerns svar berör till stor del problemen med etnisk eller språklig benämning.</textBlock>
    <textBlock ix="17">Vi är dock överens om att det här handlar om något som kan vara mycket viktigt för dem det berör.</textBlock>
    <textBlock ix="18">Många människor är flyktingar på grund av etnisk förföljelse. Skälen till att dessa personer över huvud taget blivit flyktingar är då mycket intimt förknippade med konflikten mellan medborgarskap och etnisk tillhörighet. Just den problematiken skulle jag vilja ha kulturministerns synpunkter på.</textBlock>
    <textBlock ix="19">Ett annat problem jag tar upp gäller olika gruppers utrymme i massmedia. Programtid i invandrarprogram grundas ofta på en statistik som kan upplevas som missvisande. Hur skall man kunna komma åt den typen av problem?</textBlock>
    <textBlock ix="20">Jag konstaterar dock att kulturministern uppmärksammar att det finns skäl att utveckla hur man på bästa sätt kan få fram bra planeringsunderlag: att kulturministern försäkrar att regeringskansliet anstränger sig att använda rätt benämning vid skilda tillfällen och att kulturministern reflekterar över utvecklingen i Europa under senare år och den utveckling som kan förväntas framöver. Allt detta är positivt.</textBlock>
    <textBlock ix="21">Jag har dock inte fått svar på min direkta fråga.</textBlock>
    <textBlock ix="22">Herr talman! I ljuset av kulturministerns förståelse för de aktualiserade problemen vill jag därför fråga: Hur ser kulturministern på möjligheten att beröra denna problematik i någon kommande proposition?</textBlock>
    <textBlock ix="23">Anf. 3 Kulturminister BIRGIT FRIGGEBO (fp):</textBlock>
    <textBlock ix="24">Herr talman! Som framgår av interpellationssvaret anser jag att det här kan vara en personlig fråga som berör många människsor mycket djupt. Därför skall den naturligtvis behandlas med ödmjukhet.</textBlock>
    <textBlock ix="25">Här i riksdagen har vi olika sätt att beröra frågor och just nu berörs frågan i en interpellationsdebatt, som har initierats av Rose-Marie Frebran. Det finns inte några omedelbara planer på att i någon proposition ta upp denna fråga. Detta hindrar inte att så kan bli fallet i framtiden. Jag har ansträngt mig för att ge ett ganska fullödigt svar på Rose- Marie Frebrans fråga för att få i gång en diskussion i denna kammare, ett sätt som vi använder för att beröra och belysa olika frågor.</textBlock>
    <textBlock ix="26">Anf. 4 ROSE-MARIE FREBRAN (kds):</textBlock>
    <textBlock ix="27">Herr talman! Jag uppskattar att kulturministern har ansträngt sig för att ge ett ganska brett och någorlunda djupt svar på denna fråga. Jag har inte heller bett om något löfte om att denna problematik skall tas upp i en proposition, utan jag har bara frågat efter kulturministerns synpunkt på möjligheten att göra det. Däri ligger en fundering över hur pass angelägen kulturministern anser att denna fråga är och hur pass djup denna problematik kan vara för olika grupper av invandrare och flyktingar och för enskilda invandrare och flyktingar.</textBlock>
    <textBlock ix="28">Jag har emellertid i detta svar mött förståelse för problematiken, det är jag den första att erkänna. Och så långt är jag självfallet nöjd. Med anledning av uttalandet att det finns skäl att utveckla hur man på bästa sätt kan få fram planeringsunderlag, knyter jag en positiv förhoppning.</textBlock>
    <textBlock ix="29">Överläggningen var härmed avslutad.</textBlock>
    <textBlock ix="30">2 § Svar på interpellationerna 1991/92:75 och 78 om en beredning om tråd- och etermedierna m.m.</textBlock>
    <textBlock ix="31">Anf. 5 Kulturminister BIRGIT FRIGGEBO (fp):</textBlock>
    <textBlock ix="32">Herr talman! Ulf Kristersson har frågat mig om vad jag avser att vidta för åtgärder för att uppnå regeringsförklaringens mening om en i princip fri etableringsrätt för radio. Han har också ställt en fråga om planeringen för frekvensbandet 104--108 MHz.</textBlock>
    <textBlock ix="33">Catarina Rönnung har frågat mig om en parlamentarisk beredning om tråd- och etermedierna kommer till stånd och om denna kommer att behandla frågor om koncentrationen i dessa medier.</textBlock>
    <textBlock ix="34">Jag besvarar båda interpellationerna i ett sammanhang.</textBlock>
    <textBlock ix="35">Utredningen om tekniska förutsättningar för utökade sändningar av radio och television till allmänheten har nyligen avgett betänkandet (SOU 1991:108) Tekniskt utrymme för reklamfinansierad radio. I betänkandet redovisas möjligheter att inrymma ytterligare sändningar av ljudradio inom de frekvensband som är eller inom kort kommer att bli tillgängliga för ljudradio i Sverige. Enligt utredningen skulle åtminstone ca 170 nya sändare kunna tas i bruk för reklamfinansierad radio inom de närmaste åren.</textBlock>
    <textBlock ix="36">Utredningen har i sina överväganden räknat med att ungefär hälften av frekvensbandet 104--108 MHz inte skall tas i anspråk för analoga radiosändningar utan reserveras för ett eventuellt framtida införande av digital sändningsteknik. I övrigt föreställer sig utredningen att digitala sändningar under en övergångsperiod skall placeras i frekvensbandet 223--230 MHz, den s.k. TV-kanal 12.</textBlock>
    <textBlock ix="37">Regeringen avser att under juni månad lägga fram en proposition om lokala, reklamfinansierade ljudradiosändningar. Om riksdagen godtar förslagen i propositionen bör sändningar kunna komma i gång till nästa årsskifte.</textBlock>
    <textBlock ix="38">Det är värdefullt om nya, viktiga frågor om villkoren för radio- och TV-sändningar kan beslutas i bred politisk enighet. Regeringen kommer därför att under den närmaste tiden inbjuda de riksdagspartier som inte ingår i regeringen att medverka i beredningen av frågan om reklamfinansierad radio. Till grund för beredningsarbetet kommer att ligga en promemoria med förslag till lagstiftning m.m., som inom kort skall sändas ut på remiss.</textBlock>
    <textBlock ix="39">Anf. 6 ULF KRISTERSSON (m):</textBlock>
    <textBlock ix="40">Herr talman! Tack för svaret på interpellationen, även om jag måste medge att det inte var så värst mycket till svar. Jag tycker att kulturministern snarare bekräftar de två frågor som jag har ställt och hänvisar till att det finns en utredning. Om jag hade velat veta vad utredningen ansåg hade jag kunnat läsa utredningen.</textBlock>
    <textBlock ix="41">Jag har fem synpunkter på interpellationssvaret.</textBlock>
    <textBlock ix="42">För det första: Jag tycker att fri radio är viktig, mycket viktigare än regeringen hittills har velat tydliggöra, dels därför att opinionsbildningen är viktig -- en mångfald i svensk opinionsbildning är viktig, vilket vi sedan länge vet --, dels därför att det har ett politiskt symbolvärde av sällan skådat slag att genomföra en sådan förändring. Jag tror att i fråga om en fri radio står regeringens trovärdighet litet grand på spel bland unga människor, vilket jag tycker att kulturministern inte riktigt vill medge.</textBlock>
    <textBlock ix="43">För det andra: Jag tycker att regeringen är ambitionslös. Regeringen har inte imponerat i mediefrågor över huvud taget. Det tidigare sjabblandet med TV-frågan och den nuvarande tveksamheten på radioområdet inger inte särskilt mycket respekt. Jag förstår inte varför regeringen verkar vilja fortsätta en gammal socialdemokratisk politik och tveksamhet på detta område.</textBlock>
    <textBlock ix="44">För det tredje: Visst är detta en teknisk fråga, och det är en teknisk fråga som jag har ställt. Men tekniken är mer än så. Tekniken är förutsättningen för en långsiktig och nödvändig strategi för något slags avsocialdemokratisering av svenskt kulturliv. Jag förstår inte att kulturministern inte inser symbolvärdet i en sådan förändring.</textBlock>
    <textBlock ix="45">För det fjärde: Vad innebär egentligen regeringsdeklarationen? Vad betyder den stolta formuleringen om en i princip fri etableringsrätt? Vad betyder det för den praktiska politiken? Vilka förändringar kommer att genomföras? Varför verkar regeringen vilja acceptera Sveriges radios ambition att med digital teknik som tillhygge rycka undan grunden för många nya kommersiella kanaler? Är behovet av rivstart mindre på radiooch TV-området än på många andra områden?</textBlock>
    <textBlock ix="46">För det femte: Jag tror faktiskt att respekten för nuvarande lagar och regler är mycket liten på detta område. Statsrådet väljer att tala om behovet av breda politiska lösningar, dvs. behovet av att förhandla med socialdemokraterna först. Då undrar jag: Är breda beslut viktigare än bra beslut på detta område? Jag tycker att detta speglar en felaktig inställning och en alltför försiktig inställning till det mandat som denna regering har fått. Tänk om finansminister Wibble eller andra kolleger till statsrådet hade haft samma inställning i sitt arbete.</textBlock>
    <textBlock ix="47">Jag tror att det är ganska enkelt just nu. Om regeringen inte är beredd att nu uppfylla regeringsdeklarationens löften och är beredd att köra över socialdemokraterna i mediefrågorna, kommer verkligheten att köra över regeringen, och då är det för sent.</textBlock>
    <textBlock ix="48">Anf. 7 CATARINA RÖNNUNG (s):</textBlock>
    <textBlock ix="49">Herr talman! Jag ber att få tacka kulturministern för interpellationssvaret.</textBlock>
    <textBlock ix="50">En beredning om reklamfinansierad radio skall tillsättas. Visserligen kan man ha en viss förståelse för en ny regerings inkörningsproblem, men vi inom oppositionen tycker att det har tagit orimligt lång tid att tillsätta den, så lång tid att man kan ifrågasätta om viljan att göra detta egentligen har funnits hos Birgit Friggebo.</textBlock>
    <textBlock ix="51">I den tidigare TV-beredningen, där representanter från samtliga riksdagspartier deltog, var vi rörande ense om att radiofrågorna borde beredas i parlamentariskt samarbete. Det är bra att vi håller fast vid den gamla fina traditionen att söka konsensus i mediefrågor. Det blir bra beslut även om Ulf Kristersson har en annan uppfattning. Breda politiska lösningar i angelägenheter som berör yttrandefrihet är värdefulla i vår demokrati.</textBlock>
    <textBlock ix="52">Vi socialdemokrater är allvarligt oroade över den makt- och åsiktskoncentration som vi redan skönjer i medievärlden. Om mäktiga pressintressen, bl.a. lokaltidningar med helt dominerande hushållstäckning, gemensamt skall driva reklamradio ökar inte antalet röster och möjligheten att föra fram en mångfald åsikter i den allmänna debatten.</textBlock>
    <textBlock ix="53">Jag utgår givetvis från att riksdagens beslut uppfylls. Det återfinns i KU:s betänkande, där det sägs att frågan om koncentration av ägarintressen inom tråd- och etermedierna ägnas uppmärksamhet i en bred översyn.</textBlock>
    <textBlock ix="54">Detta ser jag som en synnerligen angelägen uppgift för beredningen.</textBlock>
    <textBlock ix="55">En berednings medlemmar skall naturligtvis inte ha alltför bundna mandat. Det är trots allt ingen hemlighet vad vi socialdemokrater har för åsikt i mediefrågor. Den redovisas grundligt och överskådligt i en motion till innevarande riksmöte. Vi vill lyfta fram och reklamfinansiera närradion-- föreningsradion, de många människornas och de olika intressenas radio, den dagen vi får kommersiell radio.</textBlock>
    <textBlock ix="56">Kommersiell radio har inte blivit den stora förändring och utmaning på radioområdet som så många av marknadskrafternas, snarare än yttrandefrihetens, förkämpar förväntat sig. Av 50 kommersiella radiokanaler går 48 med förlust i vårt grannland Finland, som till sin befolkningsstruktur inte är så olikt vårt land. Sveriges Radio har uttalat att man välkomnar fri konkurrens.</textBlock>
    <textBlock ix="57">Jag för min del är glad över att Sverige redan begåvats med världens bästa radio, som när riksoch lokalradion slagits samman kommer att bli ännu bättre genom ett effektivare resursutnyttjande av såväl medarbetare som teknik och lokaler. Min främsta uppgift i radiosammanhang är att slå vakt om ett väl fungerande public service-företag. Mitt vaktslående går alltså ut på att se till att Sveriges Radio inte svältföds på resurser när besparingsvindar viner i ett debattklimat där de fria marknadskrafterna antas lösa alla problem.</textBlock>
    <textBlock ix="58">Anf. 8 BJÖRN VON DER ESCH (m):</textBlock>
    <textBlock ix="59">Herr talman! Kännetecknande för vår svenska rättsordning är att vi i vårt lagstiftningsarbete fäster stort avseende vid förarbetena. Följaktligen har dessa förarbeten en avgörande betydelse för hur domstolarna tillämpar de lagar som vi stiftar.</textBlock>
    <textBlock ix="60">Vid yttrandefrihetsgrundlagens tillkomst (YGL) framfördes från den dåvarande oppositionen en rad farhågor över yttrandefriheten i etermedia, som skulle kunna inskränkas på ett oacceptabelt sätt om inte gränserna för möjligheten till reklamförbud angavs tydligare än som var fallet.</textBlock>
    <textBlock ix="61">Således uttalade den nuvarande kulturministern i motion 1990/91:K30 att motivtexten till den föreslagna grundlagen gav alltför vida möjligheter till reklambegränsande lagstiftning, eftersom ''reklamförbud endast skall kunna anges för s.k. public service-företag''.</textBlock>
    <textBlock ix="62">Kulturministern föreslog därför i stället följande lydelse:</textBlock>
    <textBlock ix="63">''Den möjlighet att i vanlig lag förbjuda reklam som här öppnas gäller alltså uteslutande s.k. public service-företag inom radio och TV. Gentemot övriga radio/TV-företag skall möjlighet att förbjuda reklam inte finnas.''</textBlock>
    <textBlock ix="64">På detta svarade utskottet: Som framgår av propositionen är bakgrunden till bestämmelserna om reklamförbud i grundlagen att ordningen med reklamfrihet i Sveriges Radio-koncernens sändningar skall kunna bli rättsenlig även med den nya ordningen.</textBlock>
    <textBlock ix="65">Det står således fullständigt klart att yttrandefrihetsgrundlagens möjligheter till reklamförbud -- 1 kap., 12 §, andra stycket -- uteslutande avser s.k. public service-företag.</textBlock>
    <textBlock ix="66">Kulturminister Friggebo fann det angeläget att med en egen motion ytterligare understryka detta förhållande. Det är således den rättsordning som riksdagen, genom två beslut, i grundlag fastslagit skall gälla i Sverige fr.o.m. den 1 januari 1992!</textBlock>
    <textBlock ix="67">I dag är det den 6 februari, och fortfarande förbjuder myndigheterna ett par hundra radiostationer att sända reklam. Inte en enda av dessa är public service-företag.</textBlock>
    <textBlock ix="68">Förbudet motiveras med en s.k. vanlig lag, trots att den står i uppenbar strid med förarbetena till vår yttrandefrihetsgrundlag. Det här förhållandet är minst sagt uppseendeväckande. Myndigheterna tillåts upprätthålla ett förbud som står i uppenbar strid med riksdagens uttalade mening.</textBlock>
    <textBlock ix="69">Om två veckor hålls rättegång i Svea hovrätt i ett mål som gäller rätten att sända reklam i radio -- ett mål som framför allt utomlands väckt för Sverige pinsam uppmärksamhet, och mer är säkert att vänta.</textBlock>
    <textBlock ix="70">Att Sverige i en yttrandefrihetsfråga kan agera på det här sättet är obegripligt, i synnerhet om man som stöd för sitt agerande inte tvekar att åberopa en lag som så uppenbart strider mot grundlagens förarbeten.</textBlock>
    <textBlock ix="71">På åtminstone en punkt är grundlagen tydlig -- för att inte säga övertydlig. Den tillåter reklamförbud endast för public service-företag. Varje annat reklamförbud, oavsett i vilken vanlig lag det återfinns, strider mot yttrandefrihetsgrundlagen.</textBlock>
    <textBlock ix="72">Reklamförbudet i närradion utvecklas nu snabbt i riktning mot en pinsam rättsskandal, samtidigt som allt fler radiostationer upptäcker att grundlagen ger dem rätt att sända reklam. Är det således inte nu hög tid att rädda vad som räddas kan av politikernas auktoritet genom att omedelbart anpassa närradiolagen till yttrandefrihetsgrundlagens bestämmelser?</textBlock>
    <textBlock ix="73">Herr talman! Min slutsats är denna:</textBlock>
    <textBlock ix="74">Yttrandefrihetsgrundlagens möjligheter att förbjuda kommersiell reklam gäller endast s.k. public service-företag.</textBlock>
    <textBlock ix="75">Varje myndighetsingripande mot icke-public service-företag, därför att dessa sänder kommersiell reklam, utgör ett brott mot yttrandefrihetsgrundlagen.</textBlock>
    <textBlock ix="76">Kommersiell reklam i närradion kan således ej längre förbjudas! Delar kulturministern min uppfattning?</textBlock>
    <textBlock ix="77">Anf. 9 ÅKE GUSTAVSSON (s):</textBlock>
    <textBlock ix="78">Herr talman! Kulturministern sade att det är värdefullt med en bred enighet i en ny mediesituation. Hon aviserade också att en beredning kommer att tillsättas under den närmaste tiden. Siktet är inställt på att det skall vara klart för en ny lagstiftning vid årsskiftet.</textBlock>
    <textBlock ix="79">Mot den bakgrunden borde kulturministern ha haft anledning att beklaga att regeringen, trots att det gått fyra månader sedan den tillträdde, ännu inte har tagit någon som helst kontakt med företrädare för socialdemokraterna om beredningens arbete, och än mindre handlar det om diskussioner om förberedelserna inför ett nytt avtal med Sveriges Radio. Däremot har kulturministern i ett antal uttalanden flitigt spritt sin uppfattning, nämligen att man skall förbjuda reklam i närradion. Således var det mycket intressant att höra Björn von der Eschs principiella och mera juridiska synpunkter i detta sammanhang. Själv kan jag inte se att det finns någon anledning att införa förbud i det sammanhanget. Jag vill inte medverka till att reklammonopol skapas för icke-närradiostationer.</textBlock>
    <textBlock ix="80">Vidare har Birgit Friggebo sagt att hon inte ser att det skulle vara ett problem att tidningar kan få äga kommersiella radiostationer. Jag tror inte att frågan är så enkel. Vill man stimulera mångfald och motverka lokala åsiktsmonopol får man nog sätta sig ned och analysera situationen.</textBlock>
    <textBlock ix="81">Under de senaste dagarna har vi fått en debatt, där statsministern har sagt att han tycker att man skall lägga sig i den inre organisationen i fråga om Sveriges Radio. Man skall förbjuda Sveriges Television att själv bestämma hur nyhetsverksamheten skall hanteras.</textBlock>
    <textBlock ix="82">Mot bakgrund av försommarens riksdagsbeslut -- dels skulle Sveriges Radio och dess programbolag ges större frihet när det gäller den inre organisationen, dels skulle man få bättre möjligheter att hävda sig i konkurrensen -- är det något förvånande att statsråd inte kan hålla tassarna borta från Sveriges Television. I stället för att låta de ägarrepresentanter och de statliga representanter som sitter med i styrelsen ta ansvar vill man styra den här verksamheten inom Sveriges Television från regeringstaburetterna. Det är självklart helt oacceptabelt. Sveriges Televisions styrelse måste ha rätt att själv fatta sådana beslut. Med förlov sagt vill jag säga att jag tror att den kan vara mer kompetent än regeringen när det gäller att hantera de frågorna.</textBlock>
    <textBlock ix="83">Det framgår också klart av riksdagens beslut vad som avsetts i sommarens stora diskussion. Det finns ingen anledning att ändra på detta. Jag kan lätt instämma i det Dagens Nyheter har sagt, nämligen att regeringen måste låta företaget bestämma sin egen organisation.</textBlock>
    <textBlock ix="84">Därifrån går jag över till konstaterandet av vilka riktlinjer som gäller för en framtida socialdemokratisk radiopolitik. En grundpelare är naturligtvis att lyssnarna måste ha tillgång till ett varierat programutbud. Det gäller såväl de sändningar som sker inom Sveriges Radios regi, som att vi skall ge närradion en möjlighet att hävda sig samt att vi skall öppna för en kommersiell radio. Men det är också viktigt att se till att vi garanterar lyssnarna samma höga tekniska mottagningskvalitet som hittills. Detta innebär, för att knyta an till det som Ulf Kristersson sade, att den fria etableringsrätten, oavsett hur viktig den är, dess värre begränsas av utrymmet i etern.</textBlock>
    <textBlock ix="85">En tredje utgångspunkt för den socialdemokratiska radiopolitiken är att den skall medverka till att vidga yttrandemöjligheterna. Den skall kunna ge plats för nya aktörer. Här tror jag faktiskt att närradion kan spela en väsentlig roll. För att den skall kunna spela den rollen skall den inte kringgärdas med förbud mot att sända reklam, om vilket Björn von der Esch argumenterade så skickligt. Självfallet skall en radiopolitik också motverka uppkomsten av lokala radiomonopol eller multimedieföretag. Det är detta som är bakgrunden till att man i andra länder har valt att i lagstiftningen reglera exempelvis ägandet.</textBlock>
    <textBlock ix="86">Jag kan instämma i det Ulf Kristersson sade, att det verkar som om regeringens behov av rivstart på det här området är mindre än på andra områden. Här har vi inte ens sett snigelfart. Regeringen har alltså stått stilla. Vi socialdemokrater efterlyser en dialog inom beredningen. Vi vill gärna vara med om att på ett tidigt stadium diskutera fram avtalet rörande Sveries Radio. Inte heller i det avseendet har regeringen tagit någon som helst kontakt med oss.</textBlock>
    <textBlock ix="87">Ulf Kristersson frågade statsrådet, och jag kan inte låta bli att kommentera det, om regeringen är beredd att köra över socialdemokraterna. Det är faktiskt på det sättet, Ulf Kristersson, att regeringen inte ens har behagat att fråga vad socialdemokraterna tycker i de här sammanhangen.</textBlock>
    <textBlock ix="89">Anf. 10 HENRIK S JÄRREL (m):</textBlock>
    <textBlock ix="90">Herr talman! Ulf Kristersson uttryckte en oro över att verkligheten möjligen skulle kunna köra över regeringen. Jag vill påstå att verkligheten redan har kört över regeringen, och att så skedde även med den gamla socialdemokratiska regeringen. Tendensen är nämligen, om vi hastigt blickar i historiens backspegel, att den tekniska utvecklingen ofta ligger före opinionens mognad. Det har skett på området radio -- TV.</textBlock>
    <textBlock ix="91">Det som förvånar mig är att den borgerliga regeringen, som ju visat framsynthet i många andra frågor och som ägnat sig åt att rivstarta på både det ena och det andra området, just på områdena radio -- TV, publicservice-verksamhet och frihet i etern tycks ligga påtagligt lågt. Det förvånar faktiskt mest, också med tanke på det som framhölls av de borgerliga partierna under valrörelsen, då vi stred hårt för en ökad frihet i etern. Det skulle vara klädsamt om kulturministern ville ta några förnämliga initiativ på det här området.</textBlock>
    <textBlock ix="92">Själv är jag av den uppfattningen att publicserviceverksamheten behöver ses över. Är det så säkert att Sveriges Radios organisation skall vara sådan den är i dag? Behöver vi två rikstäckande TV-kanaler som finansieras på det sätt som sker i dag? Behöver vi fyra publicservice-radiokanaler, som också finansieras via TV-avgiften, vilket sker i dag?</textBlock>
    <textBlock ix="93">Med hänsyn till att tekniken breder ut sig och att andra aktörer får möjligheter att dela etern, borde det vara en självklarhet -- och jag tror att det också är ofrånkomligt, Birgit Friggebo -- att vi ser över publicservice-verksamhetens struktur. Vad vill vi ha ut av en publicservice-verksamhet? Vad skall den stå för? Vad kan andra aktörer klara lika bra och kanske t.o.m. bättre än Sveriges Radio?</textBlock>
    <textBlock ix="94">Det är viktigt med en bra publicserviceverksamhet, men skall den för alltid vara gjuten i samma form som nu? Jag sätter ett stort frågetecken för det och skulle välkomna om kulturministern tog ett initativ till en översyn av publicservice-verksamhetens struktur, organisation, ägarbild och hur man skall reglera publicservice-verksamheten i framtiden. Skall det ske genom ett avtal med programbolagen eller skall det ske genom lagstiftning? Det finns mycket som talar för en lagstiftningsreglering snarare än en avtalsreglering. Vi kan återkomma till det i annat sammanhang. Skall verksamheten finansieras genom allmän licens, som egentligen är en apparatskatt, eller skall den finansieras genom en vanlig skatt över inkomsten? Det är också en fråga som man bör diskutera.</textBlock>
    <textBlock ix="95">Herr talman! Jag vill med detta inlägg bara säga att jag tycker att kulturministern skall ta ett rejält tag i de här frågorna. Hon bör bidra till att skapa en större frihet i etern och även göra en god översyn av publicservice-verksamheten. Som en följd av detta kanske också avtalsperioden för Sveriges Radiokoncernen skall begränsas från normalt sex år, som det har varit, till tre år. Vi bör få god tid på oss att begrunda hur vi vill ha publicserviceorganisationen i framtiden.</textBlock>
    <textBlock ix="96">Anf. 11 Kulturminister BIRGIT FRIGGEBO (fp):</textBlock>
    <textBlock ix="97">Herr talman! Jag är glad över den brådska som plötsligen har kommit över vissa partier i den här kammaren. Här har gått åratal då socialdemokraterna inte har kunnat bestämma sig för om man i vårt land över huvud taget skall kunna finansiera radio och TV med reklam. Det betyder att när vi nu har fått en ny regering, som är besjälad av att verkligen se till att vi får en vidgad yttrandefrihet och nya möjligheter till frihet över huvud taget för radio och TV, finns det inget som helst underlag så att man kan gå fram med de olika förslagen. Hade vi inte några som helst tekniska begränsningar, vore det här en lätt fråga. Då kunde man i stort sett med ett penndrag ta fram förslagen. Men i och med att det finns tekniska begränsningar, i varje fall just nu, måste det finnas några regler om hur koncessionsgivningen skall gå till, vilka som skall få använda den ökade friheten i etern.</textBlock>
    <textBlock ix="98">Det sägs att det inte görs någonting. Det är inte sant. Jag har skrivit i mitt svar att vi håller på att ta fram en promemoria som skall gå ut på remiss ganska snart, så att det finns något underlag och så att vi kan få en offentlig diskussion om vilka regler som skall gälla. Sedan skall den parlamentariska beredningen komma till.</textBlock>
    <textBlock ix="99">Dessutom har vi faktiskt gjort en del. Redan i höstas fick riksdagen ett förslag om möjligheter att finansiera kabel-TV och kabel-radio med reklam. När jag kom in på departementet fanns det ett förslag framarbetat av socialdemokraterna som innebar fortsatt förbud mot reklam från den 1 januari 1992, trots att det skulle strida mot yttrandefrihetsgrundlagen. Bara på ett par dagar fick vi skriva om hela den propositionen. Den hann också behandlas i riksdagen. Här är det verkligen inte fråga om någon snigelfart, utan det är en för svenska förhållanden ovanligt snabb behandling. Socialdemokraterna förstår jag över huvud taget inte. De har haft årtionden på sig att försöka göra någonting, men har avstått från det. Det är vi från den borgerliga sidan som har stått på gator och torg och, som Ulf Kristersson var inne på, vänt oss till bl.a. ungdomar, som inte begriper varför man skall ha dessa begränsningar i etern.</textBlock>
    <textBlock ix="100">Ulf Kristersson tog upp frågan om analog och digital teknik. I framtiden ger den digitala tekniken ännu större möjligheter till ännu fler kanaler. Detta är en avvägning att göra: Vill vi ge hela utrymmet till det analoga och därmed omöjliggöra att det finns ett litet utrymme kvar för att pröva för det digitala och kanske gå över till det digitala om det där skulle visa sig vara en ganska snabb utveckling, eller skall vi stänga för denna möjlighet och utnyttja allt nu? Det är en fråga som jag tycker det är lämpligt att diskutera just i en parlamentarisk utredning. Det handlar om att väga framtiden mot nutiden och uppnå maximal yttrandefrihet i etern.</textBlock>
    <textBlock ix="101">Det är, som jag sade i mitt interpellationssvar, viktigt att vi når så breda överenskommelser som möjligt, men det kan inte ske på bekostnad av en uppluckring av monopolet och en ökad frihet i etern. Där är inriktningen helt klar. Men det kan finnas tekniska detaljer som behöver diskuteras.</textBlock>
    <textBlock ix="102">Catarina Rönnung frågar om den tilltagande koncentrationen, som hon påstår finns, när det gäller medierna över huvud taget inklusive press. Uppriktigt sagt begriper jag ibland inte denna diskussion. Här pågår en verksamhet för att luckra upp och ta bort monopol, och då börjar man diskutera ökad monopolisering och ökad koncentration. Den här frågan kommer dock att beröras i departementspromemorian. Det kommer också att finnas möjlighet för den parlamentariska beredningen att diskutera frågan. Tyvärr är min taletid ute, så jag kan inte besvara Björn von der Eschs frågor, men jag återkommer.</textBlock>
    <textBlock ix="103">Anf. 12 ULF KRISTERSSON (m):</textBlock>
    <textBlock ix="104">Herr talman! Birgit Friggebo tycker att hon är snabb i behandlingen, och jag tycker att hon är långsam i behandlingen av dessa frågor. Om detta kan man naturligtvis tycka olika. Jag tycker bara att det är så påtagligt att regeringen i denna fråga i jämförelse med andra fögderier och frågor nästan inte gjort någonting och framför allt inte visat engagemang för att vilja komma fram någonstans när det gäller fri radio och TV. Det tycker jag är konstigt. När det gäller den saken är jag besviken.</textBlock>
    <textBlock ix="105">Sedan tar kulturmininstern upp detta med tekniska begränsningar. Självklart är det de tekniska begränsningarna som ligger till grund för min interpellation. Det är insikten om dessa problem som ligger till grund för de frågor som jag har ställt och som jag tycker att kulturministern inte har besvarat.</textBlock>
    <textBlock ix="106">Den utredning som kulturministern hänvisar till flera gånger skisserar i huvudsak tre olika alternativ, varav två innebär klara begränsningar för framtida reklamfinansierad analog radio. Det tredje alternativet innebär betydande utökningar av utrymmet för traditionell radio till ganska låga kostnader som skulle kunna vara kommersiell, medan det inte innebär sämre förutsättningar för introduktion av digitalradio, eftersom det finns andra band som används i andra länder som skulle kunna användas även i Sverige. Jag tycker inte att det här är en fråga i första hand för remisser och politiska breda lösningar. Nu undrar jag: Vad tycker kulturministern själv egentligen? Har hon en egen uppfattning, eller är allting fråga om remissinstansernas uppfattning?</textBlock>
    <textBlock ix="107">Anf. 13 CATARINA RÖNNUNG (s):</textBlock>
    <textBlock ix="108">Herr talman! Det är gott och väl att en beredning nu kommer till stånd. Men vi har naturligtvis rätt att vara upprörda över den långa höstens kompakta tystnad. En sådan här parlamentarisk beredning skulle givetvis ha diskuterat åsiktsreklam och reklam riktad till barn i radiomediet. I stället valde Birgit Friggebo att i lokal-TV-propositionen smyga in åsiktsreklamfrågan och den reklam till barn som vi har varit motståndare till. Det här är alltså viktiga principiella frågor, lika väl som koncentrationstendensfrågorna, som vi måste få grundligt belysta och diskuterade i en beredning. Här tycker jag att regeringen har brustit i ansvar.</textBlock>
    <textBlock ix="109">Anf. 14 ÅKE GUSTAVSSON (s):</textBlock>
    <textBlock ix="110">Herr talman! Att Birgit Friggebo inte begriper socialdemokraterna lär väl jag inte kunna göra någonting åt. Däremot är det möjligt att vi har varit underlåtenhetssyndare, även om jag för min del inte tror på arvssynden. Nu diskuterar vi faktiskt regeringens ansvar i detta sammanhang.</textBlock>
    <textBlock ix="111">Jag blir bekymrad när jag hör Henrik S Järrel ifrågasätta om vi behöver två TV-kanaler, om vi behöver de sändningar på radion som vi har i dag, om vi skall se över Sveriges Radios struktur och avtalet över huvud taget och om vi skall skattefinansiera i stället för att låta TV-avgiften finansiera det hela. Detta, Birgit Friggebo, är oerhört utmanande av den anledningen att riksdagen beslöt så sent som för ett drygt halvår sedan i stort sett enhälligt, inkl. moderaterna, att ställa sig bakom riktlinjerna för Sveriges Radiokoncernens fortsatta verksamhet. I den proposition bakom vilken en så gott som enhällig riksdag ställde sig -- kanske den t.o.m. var helt enhällig -- stod det bl.a. att för verksamheten bör Sveriges Radio disponera fyra rikstäckande sändarnät för ljudradio och två rikstäckande sändarnät för TV samt att programverksamheten bör förutom av Utbildningsradion handhas av ett programbolag för TV och ett för ljudradion. Vidare är det en självklarhet i propositionen att vi skall ha ett företag som heter Radiotjänst i Kiruna AB, som är ansvarigt för att ta in TV-avgifterna. Detta ifrågasätts inte bara av Henrik S Järrel utan också av moderaternas partisekreterare.</textBlock>
    <textBlock ix="112">Jag tycker att de anställda på Sveriges Radio, svenska folket, lyssnarna och tittarna har rätt att nu få veta om regeringen tänker att frångå det beslut som riksdagen med en så bred politisk enighet fattade i somras. Tänker regeringen göra detta, är det en allvarlig stridssignal. Då kan det aldrig bli tal om breda lösningar. Då är det inte särskilt förvånande att regeringen, för att tala utrikiska, i splendid -- det kan ju vara hur som helst med det -- isolation sitter och förbereder det nya avtalet. Jag vill ha klart besked från kulturministern: Gäller den uppgörelsen, som riksdagen antog i somras, som regeringens proposition 149 låg till grund för?</textBlock>
    <textBlock ix="113">Anf. 15 HENRIK S JÄRREL (m):</textBlock>
    <textBlock ix="114">Herr talman! Jag är inte förvånad över att lyssna till Åke Gustavssons farhågor när vi från en del av den moderata rörelsen, kanske även från andra håll, ifrågasätter om Sveriges Radios struktur är och skall bli sakrosankt för all framtid. Mycket har ju hänt på medieområdet. Jag har försökt skissera det i korta ordalag i mitt förra inlägg. Vi har fått flera kanaler, och vi har flera som står och knackar på dörren både på radiosidan och faktiskt också på TV-sidan för att få sin röst hörd. Nu slår Åke Gustavsson som vanligt vakt om monopolet. Även om Sveriges Radio egentligen inte faktiskt har ett monopol, är det inget tvivel om att Sveriges Radio har en allt framgent dominerande ställning som radio- och TV-producent i landet.</textBlock>
    <textBlock ix="115">Mitt ifrågasättande grundar sig på huruvida den övriga medieutvecklingen ger vid handen att konstruktionen av Sveriges Radio på något sätt bör ses över med tanke på att så mycket annat har hänt. Hur länge vill tittarna betala en högre TV-licens när ett ökat alternativfinansierat TV- och radioutbud står för dörren och finns tillgängligt? Den frågan kan man ställa sig. Och när kommer upproret från tittarna?</textBlock>
    <textBlock ix="116">Jag medger att Sveriges Radio många gånger gör mycket bra radio- och TV-program. Det är ju mina kolleger, jag har själv varit anställd där. Jag är fortfarande själv en anhängare av en bra public service-verksamhet, men jag ifrågasätter om den måste ha den storlek och betydelse och dra de kostnader som den gör i dag. Finns det andra aktörer till vilka man kan överlåta att sköta en del av Sveriges Radios verksamhet i dag, mot kanske lägre TV-avgift rent av och framför allt till priset av en ännu mer vidgad yttrandefrihet?</textBlock>
    <textBlock ix="117">Jag tycker mig förstå att Åke Gustavsson vill slå vakt om de rikstäckande kanalerna och inte gärna släppa in andra aktörer annat än på mikroplanet, på närradioplanet. Jag är inte alldeles övertygad om att det är den rätta medicinen. Vi måste också tillåta rikssändande aktörer vid sidan av Sveriges Radio att få göra sin stämma hörd.</textBlock>
    <textBlock ix="118">Låt mig till kulturministern säga att jag också skulle vilja ha ett svar på frågan om regeringen mot bakgrund av medieutvecklingen överväger att faktiskt se över SR:s organisation: struktur, ägarbild, regleringsformer, finansieringsformer osv.</textBlock>
    <textBlock ix="119">Anf. 16 Kulturminister BIRGIT FRIGGEBO (fp):</textBlock>
    <textBlock ix="120">Herr talman! Det är naturligtvis alldeles utomordentligt att vi kan ha en fri diskussion om de långsiktiga förhållandena också när det gäller Sveriges Radios organisation, struktur och uppgift. Men det är en självklarhet att de överenskommelser som har träffats mellan partierna och som sedan utgjorde grunden för propositionen förra våren ligger fast. Det betyder att i huvudsak kommer förslaget till nytt avtal för Sveriges Radio att utgå från de uttalanden som riksdagen gjorde förra våren och de riktlinjer som då angavs.</textBlock>
    <textBlock ix="121">Nu är det en sak vad gäller t.ex. ägandeförhållandena som framträtt allt tydligare under hösten och som innebär att det måste ske en fördjupning när det gäller de här frågorna. De riktlinjer som riksdagen angav förra våren var heller inte så tydliga som en del ibland vill göra gällande. Åke Gustavsson säger att det är en självklarhet att man skall få slå ihop nyhetsredaktionerna på Sveriges Radio därför att detta leder de uttalanden fram till som gjordes förra våren. Bakgrunden är ju den att riksdagen har gjort uttalanden tidigare, där man säger att yttrandefriheten och bredden på nyhetsutbudet bäst hävdas genom att TV har två från varandra fristående nyhetsredaktioner. Det är det som gäller i dag.</textBlock>
    <textBlock ix="122">Sedan får det bli en annan ordning om man kommer fram till någonting annat här i riksdagen. Men de uttalanden som gjordes förra våren berörde över huvud taget inte nyhetsutbudet, utan det sades att man allmänt sett skulle ge något friare former för Sveriges Radio. Den frågan kommer naturligtvis att beröras i kammaren då avtalet när det gäller Sveriges Radio kommer upp till behandling. Det är Åke Gustavsson som går ut med privata uppfattningar om hur det skall vara i framtiden. Riksdagen har gjort sina uttalanden, och så länge riksdagen inte har ändrat sina uttalanden så gäller dessa. Det tycker jag att respekten för riksdagen kräver.</textBlock>
    <textBlock ix="123">Så till Björn von der Esch: Grundlag är grundlag, och de bestämmelser som finns i grundlagen står för sig själva. Jag hade gärna sett att det inte funnits någon möjlighet att över huvud taget begränsa frågan om reklam. När det gäller om Sveriges Radio skall vara ett public service-företag utan reklam skulle det naturligtvis föreligga en möjlighet för Sveriges Radio att själv välja, dvs. att riksdagen som den som styr Sveriges Radio uttalar att man kan göra valet själv. Nu har vi de bestämmelser som vi har, och då skall naturligtvis dessa följas till dess att vi åstadkommer en ändring.</textBlock>
    <textBlock ix="124">Jag hade gärna sett att det varit möjligt att omedelbart fatta beslut som innebar att vi skulle kunna finansiera radiosändningar med reklam. Ingen kan vara betjänt av den nuvarande situationen, med olika piratradioföretag som naturligtvis främst skaffar sig marknadsfördelar framför andra företag, som respekterar bestämmelserna. Men problemet är ju att vi tidigare haft en regering som varit motståndare till den här verksamheten och inte tagit fram material, så att vi snabbt kunde fatta beslut. Den nuvarande regeringen satte i gång med att ta fram material så fort det över huvud taget var möjligt, och om några veckor kommer det att föreligga ett underlag, en struktur för hur en fri radio skall kunna se ut, så att vi åtminstone kan ha någon offentlig diskussion här i landet om denna viktiga fråga och så att man inte bara kör över dem som har kunskap om och intresse för frågan.</textBlock>
    <textBlock ix="125">Kristersson tycker att här skall det vara fritt fram, och man skall se till att det blir så många analoga radiosändare som över huvud taget är möjligt. Ja, jag respekterar en sådan inställning, men det kan ju inte vara förbjudet att föra en diskussion, om det kommer en ny teknik som på relativt kort sikt kan ge oss ännu fler radiokanaler och ännu större frihet samt då göra en avvägning. Han frågar efter min personliga uppfattning. Det intressanta är ju vad regeringen sammantaget kan komma fram till för uppfattning, men det kan inte vara förbjudet att diskutera denna tekniska fråga. Vi politiker handhar ju en verklighet som ibland just innehåller frågor om prioriteringar, och det kan finnas behov av att visa på vad det är för typ av prioriteringar som gäller för att man skall nå det mål som är det viktiga, nämligen så mycket frihet som det över huvud taget är möjligt att åstadkomma, både på kort och på litet längre sikt.</textBlock>
    <textBlock ix="126">Förste vice talmannen anmälde att Åke Gustavsson och Henrik S Järrel anhållit att till protokollet få antecknat att de inte ägde rätt till ytterligare inlägg.</textBlock>
    <textBlock ix="127">Anf. 17 CATARINA RÖNNUNG (s):</textBlock>
    <textBlock ix="128">Herr talman! Jag tycker det är bra att Birgit Friggebo visar en öppen attityd till reklam i Sveriges radio. Jag tror att den nuvarande koncessionsavgiften -- vi behandlar ju för närvarande frågan i konstitutionsutskottet -- i det lång loppet är en ganska omöjlig politikerkonstruktion, inte minst ur grundlagssynpunkt. Så jag tyckte att det var en positiv deklaration som Birgit Friggebo gjorde.</textBlock>
    <textBlock ix="129">Anf. 18 BJÖRN VON DER ESCH (m):</textBlock>
    <textBlock ix="130">Herr talman! Jag tackar för svaret från kulturministern som säger att grundlag är grundlag, men vi har bestämmelser -- och så hörde jag inte riktigt resten. Finessen med grundlagen är emellertid att man inte får lov att ha bestämmelser som strider mot grundlagen. Därför vidhåller jag mina slutsatser, att det är i dag grundlagsstridigt att förbjuda reklamsändningar i närradio.</textBlock>
    <textBlock ix="131">Överläggningen var härmed avslutad.</textBlock>
    <textBlock ix="132">Ajourneringar</textBlock>
    <textBlock ix="133">På förslag av förste vice talmannen beslöt kammaren kl. 12.58 att ajournera förhandlingarna under 5 minuter, då statsrådet Beatrice Ask väntades anlända till kammaren för att lämna svar på interpellation 84.</textBlock>
    <textBlock ix="134">Förhandlingarna återupptogs kl. 13.03 och ajournerades ånyo 5 minuter.</textBlock>
    <textBlock ix="135">Förhandlingarna återupptogs kl. 13.08, men då statsrådet Beatrice Ask ännu ej infunnit sig i kammaren, ajournerades förhandlingarna ånyo till kl. 14.30.</textBlock>
    <textBlock ix="136">Förste vice talmannen anmälde att interpellation 84 skulle besvaras efter den särskilda debatt som anordnades kl. 14.30.</textBlock>
    <textBlock ix="138">Återupptagna förhandlingar</textBlock>
    <textBlock ix="139">Förhandlingarna återupptogs kl. 14.30.</textBlock>
    <textBlock ix="140">3 § Aktuellt</textBlock>
    <textBlock ix="141">Anf. 19 TALMANNEN:</textBlock>
    <textBlock ix="142">Förhandlingarna kommer att börja med en debatt om principerna för regeringens privatiseringspolitik och handläggningen av Volvo- Procordiaaffären.</textBlock>
    <textBlock ix="143">Det är första gången vi prövar denna form av en debatt, där ett parti som anmäler en fråga av hög aktualitet senast tisdag förmiddag kan få en debatt till stånd redan på torsdagens eftermiddag.</textBlock>
    <textBlock ix="144">Efter att denna debatt är avslutad följer svar på Harald Bergströms interpellation om interkommunal ersättning.</textBlock>
    <textBlock ix="145"> Debatt om principerna för regeringens privatiseringspolitik och handläggningen av Volvo- Procordiaaffären</textBlock>
    <textBlock ix="146">Anf. 20 Näringsminister PER WESTERBERG (m):</textBlock>
    <textBlock ix="147">Fru talman! Procordias bud på Volvo har med all rätt väckt ett betydande rabalder, inte bara i svensk press utan även i viss utländsk press.</textBlock>
    <textBlock ix="148">För vår del började denna historia redan under hösten. Jag har fått information om olika typer av affärer som Volvo planerat. Där har bl.a. Procordia-Volvo nämnts. Jag vill betona att jag aldrig i något sammanhang förnekat detta. Jag har tillstått att sådan information lämnats i olika sammanhang.</textBlock>
    <textBlock ix="149">Det har huvudsakligen gällt Volvo. Jag har ställt betydande frågor hur olika typer av affärer och relationer kan vara möjliga att genomföra. I egenskap av näringsminister är det min absoluta skyldighet att se till att regeringen den dag ett beslut kan komma att fattas har det bästa tänkbara beslutsunderlag, och att jag själv kan svara på de frågor som med viss rätt kan ställas om hur olika typer av affärer kan tänkas ske.</textBlock>
    <textBlock ix="150">Jag har redan från första mötet uttryckligen klarlagt att det beslutsunderlag vi tar fram också kommer att gälla en strikt kommersiell-industriell prövning. Jag har mött en mycket stor positiv förståelse för att vi inte skall göra en kommersiell-industriell prövning i regeringen. En sådan skall göras av människor med kompetens och bred erfarenhet på området. Jag har också mött mycket stor positiv respons på att staten skall privatisera sitt ägande i Procordia. Jag har även blivit erbjuden hjälp med frågan hur detta skulle kunna gå till och hur man skulle kunna få fram köpare för att kunna göra en så smidig och bra privatisering av Procordia som möjligt.</textBlock>
    <textBlock ix="151">Under dessa informationssamtal har jag även mött betydande positiv förståelse för att vi skulle ha en internationell rådgivare för att kunna göra en erforderlig och riktig utvärdering av det som komma skulle, om det skulle komma i ena eller andra riktningen.</textBlock>
    <textBlock ix="152">Vi har gjort precis som vi har sagt. När vi har fått information har vi försökt att utvärdera. Vi har tillsatt en internationell rådgivare, en av världens absolut främsta på detta område, som dessutom Volvo ansett vara en av de mest kompetenta som finns att uppbringa.</textBlock>
    <textBlock ix="153">Vi har gjort de utvärderingar som behöver göras. Det var alldeles uppenbart, enligt alla referat från alla olika håll, att man från Volvo-Procordias sida någon gång i januari fick en ganska klar uppfattning om att det var ganska sannolikt att regeringen skulle komma att säga nej om man valde att låta Procordia köpa Volvo.</textBlock>
    <textBlock ix="154">I det läget har man uppenbart försökt förankra ett bud hos den socialdemokratiska oppositionen. Något dygn senare har man tagit kontakt med opolitiska tjänstemän på näringsdepartementet för att överlämna en form av information. Ytterligare något dygn senare, på torsdagsmorgonen, preciseras på en direkt fråga om det är ett bud, att det inte är ett bud, utan en budliknande information. Detta sker sedan två ledande informatörer från Volvo varit uppe och fört denna typ av diskussion.</textBlock>
    <textBlock ix="155">Det fanns fortfarande inget bud på torsdagen före presskonferensen. Jag ville inte ha några tidsfördröjningar i beslutsprocessen, utan ville skynda på så snabbt som möjligt. Därför ringde jag på torsdag eftermiddag direkt upp ordföranden i Procordia. Då fick jag besked att det var ett bud.</textBlock>
    <textBlock ix="156">Vi informerade ögonblickligen våra rådgivare och begärde ett utlåtande om hur de skulle se på att Procordia köpte Volvo på de villkor som framförts.</textBlock>
    <textBlock ix="157">Allt som sedan hänt är väl känt.</textBlock>
    <textBlock ix="158">Jag kan bara dra en slutsats av skeendet och beteendet. Sedan man fått klart för sig att sannolikheten var stor att regeringen -- efter att ha gjort en industriell-kommersiell prövning -- skulle komma att säga nej till att Procordia köpte Volvo, valde man att i stället förankra sig hos oppositionen i första hand och sedan försöka ställa den sittande regeringen inför ett fullbordat faktum.</textBlock>
    <textBlock ix="159">Man frågar sig då -- som socialdemokraterna uttrycker det -- vad som skulle kunna vara det principiellt riktiga i denna affär. Vi har fått mycket klart för oss att alla berörda parter säger att det inte finns några samordningsvinster i sammanläggningen mellan Volvo och Procordia. Om det inte finns några samordningsvinster finns heller inga möjligheter att betala ett överpris på Volvos aktier. Det är samordningsvinsten som motiverar det överpriset.</textBlock>
    <textBlock ix="160">Det finns heller inga möjligheter för Volvo att köpa Procordia i den motsatta affären. Volvo är bara hälften så stort som Procordia. Dessutom är Procordias balansräkning för tunn och innehåller alldeles för mycket good--will-värden. Det är en närmast omöjlig affär att genomföra.</textBlock>
    <textBlock ix="161">Vad skall då vara den principiellt riktiga affären? Jag har inte kunnat få ett besked om detta. Trots ihärdigt sökande och frågande från dem som borde veta går det inte att få fram något annat än att möjligen penningplaceringar i Volvo-aktier skulle kunna vara en bra affär på sikt.</textBlock>
    <textBlock ix="162">Jag tycker Assar Lindbäck i en debattartikel i DN för några dagar sedan uttryckte synpunkterna mycket tydligt: Storleken skulle avgöra det. Man skulle få riskspridning. Han drog det hela till sin spets: Skulle man verkligen få riskspridning i det läget, då skulle man i princip göra ett enda bolag av alla bolag i Sverige. Då skulle man få bästa möjliga riskspridning och därmed också få största möjliga styrka.</textBlock>
    <textBlock ix="163">Vi har velat särskilja statens två roller: rollen som uppsättare av reglerna för hur marknaderna skall fungera och rollen som ägare, där vi skall ha erfarna och kompetenta rådgivare.</textBlock>
    <textBlock ix="164">Det är att märka att våra rådgivare har en bedövande enighet med nästan varenda analytiker som finns på marknaden: Detta var både prismässigt och industriellt en helt galen affär.</textBlock>
    <textBlock ix="165">Vårt resultat var entydigt. Vi har försökt arbeta professionellt för att skapa största möjliga förutsättningar för en bra prövning under former som gynnar samtliga parter.</textBlock>
    <textBlock ix="166">Jag vill markera att det inte är aktuellt för den här regeringen att återuppta industristödspolitiken och sälja statens egendom till underpris till andra företag och på det sättet sätta i gång gigantiska industristöd på många miljarder kronor.</textBlock>
    <textBlock ix="167">Vi har klart sagt att vi skall privatisera de statliga företagen för att få till stånd ägandespridning och separera statens olika roller samt se till att bolagen får största möjliga utvecklingskraft och möjligheter att utvecklas. Dessutom skulle man få loss pengar som staten kan satsa i infrastruktur och därmed höja vår nationella konkurrenskraft.</textBlock>
    <textBlock ix="168">Vi är väl medvetna om att den situation som nu -- utan vår förskyllan -- har uppkommit är olycklig. Vi är självfallet beredda att föra diskussioner för att få en lösning som är bra för skattebetalarna och självfallet även kan tillgodose Procordias och Volvos intressen. Men det är inte denna affär som är aktuell. Vi har klart och entydigt markerat att vi har avvisat Procordias bud på Volvo.</textBlock>
    <textBlock ix="169">För den skull är det för mig ganska angeläget att få veta av Odd Engström, som är min motdebattör i första hand i den här debatten: Anser ni att regeringen skulle ha sagt ja till Gyllenhammars och Procordias bud, som uppenbarligen var dåligt för skattebetalarna? Var det rätt eller fel av regeringen att vilja skaffa sig ett så bra beslutsunderlag som möjligt? Eller skulle vi i regeringen ha struntat i våra rådgivare, privatiseringskommissionen, och på så sätt haft ett sämre underlag för vårt beslut? Skulle vi ha gjort som Ingvar Carlsson i sitt första uttalande om affären lördagen den 25 januari? Skulle vi ha lämnat ett sådant besked, att det i princip var rätt, trots att alla rådgivare och alla analytiker sade nej?</textBlock>
    <textBlock ix="170">Vi har fört den här affären på ett så bra sätt som det går att göra. Vi har blivit utsatta för ett försök att ställas inför ett faktum, i en affär som är dålig för skattebetalarna, i en affär som inte har kunnat försvaras av några professionella analytiker på det här området. Det var en bedövande enhällighet i den frågan. Det är med spänning jag skall åhöra Odd Engströms förklaring i fråga om vad som är principiellt riktigt i den här affären.</textBlock>
    <textBlock ix="171">Anf. 21 ODD ENGSTRÖM (s):</textBlock>
    <textBlock ix="172">Fru talman! Näringsministern har inlett uppskruvat och obalanserat. Lugnt och stilla kan jag avvisa hans insinuationer om att socialdemokratin har deltagit i uppläggningen av Volvo-Procordiaaffären. Nu är det näringsministern som har ansvaret. Skyll inte på andra!</textBlock>
    <textBlock ix="173">Denna sak, Volvo-Procordiasaken, är allvarlig. Därför skall jag så långt jag är mäktig noga väga mina ord och uttryck. Detta är nödvändigt, eftersom såväl enskilda som nationella intressen redan åsamkats skada. Jag skall göra vad jag kan för att ont inte skall bli värre, sedan frågan nu oundvikligen har blivit en sak för riksdagen.</textBlock>
    <textBlock ix="174">I kontakter och förhandlingar om ett samgående mellan Volvo och Procordia har regeringen två uppgifter.</textBlock>
    <textBlock ix="175">För det första representerar regeringen staten som ägare. Staten äger en stor del av Procordia, och regeringen har med riksdagens stöd bestämt sig för att sälja ut detta statliga ägande.</textBlock>
    <textBlock ix="176">Vi socialdemokrater beklagar den dogmatiska hållningen i denna fråga från regeringens sida, men vi ifrågasätter inte rätten att fatta beslutet. Nu svarar jag näringsministern på hans fråga. Det som då gäller är bästa möjliga pris på marknaden för statens egendom. Annars fråntas det svenska folket värden som i stället kommer att tillföras dem som har råd att köpa företagen.</textBlock>
    <textBlock ix="177">I Volvo-Procordiaaffären är det högst legitimt att regeringen ser till att Procordia inte betalar för mycket för Volvo. En sådan fråga avgörs bäst på marknaden. Och ingen skulle ha haft ett ont ord att säga till regeringen om reaktionen på budet från början hade varit att man från regeringshåll fann budet oförmånligt men att man var beredd att förhandla. Men så redigt uppträdde aldrig regeringen. I stället för att klart kvittera den information man fått under loppet av betydande tid har man glidit undan och tövat. När oklarheterna har gått i dagen har man slagit ifrån sig och slagit mot sina partner -- vi har fått ett exempel på det för några minuter sedan här i denna talarstol.</textBlock>
    <textBlock ix="178">För det andra är regeringen också regering. Som sådan måste den alltid vara beredd att ta det slutgiltiga ansvaret för skeendet inom sitt ansvarsområde. Den kan inte smita undan och gömma sig bakom aldrig så professionella rådgivare och kommissioner. Men det betyder också att regeringen kan, om den så önskar, ha en regerings uppfattning om näringslivets utveckling. Det kan gälla näringspolitiska eller industripolitiska frågeställningar.</textBlock>
    <textBlock ix="179">Men denna borgerliga regering har från början och därefter ofta deklarerat att endast marknaden skall bestämma. Regeringen skulle sålunda inte ha några näringspolitiska ambitioner. Regeringen skulle inte ha någon åsikt om huruvida det är bra eller dåligt om Volvo blir en stark part i förhandlingar med andra företag. Regeringen skulle inte ha någon åsikt om det är bra eller dåligt om Tobaksbolaget köps upp av utländska intressen. Så hette det -- i princip alltså.</textBlock>
    <textBlock ix="180">I praktiken är allt tvärtom.</textBlock>
    <textBlock ix="181">I Volvo-Procordiasaken har regeringen lyckats sätta sig på alla dessa stolar samtidigt, tvärtemot sina föresatser.</textBlock>
    <textBlock ix="182">Vi socialdemokrater har hållit en fast linje.</textBlock>
    <textBlock ix="183">Vi byggde upp förvaltningsbolaget Fortia. Det gjorde vi för att renodla de affärsmässiga relationerna till marknaden, och det fungerade bra. Det blev god ordning på affärsmässigheten i det statliga företagandet. Hade Fortia funnits kvar hade vi inte behövt stå här i dag.</textBlock>
    <textBlock ix="184">Men det första som gjordes av den borgerliga regeringen var att avskaffa Fortia. Och nu kommer det märkliga: Därmed lades i näringsministerns knä alla de företagsbeslut som marknaden är bäst på att hantera. Den moderate näringsministern drog statsföretagandet bort från marknaden, för att i stället politisera det på högsta nivå i sitt eget tjänsterum. Med Volvo-Procordiasaken har denna centralstyrning prövats i praktiken för första gången. Vi kan nu alla se att den på intet sätt höll måttet. När det var dags att gå från festtal och trossatser till handfast affärsmässighet och hårdföra förhandlingar -- för så skall det vara -- föll allt omkull. Vi möts här i dag. Den osäkerhet som skapats för Volvo och Procordia är beviset för hur oprofessionellt hela den här saken har skötts.</textBlock>
    <textBlock ix="185">Nu behöver den här röran redas ut, och svenskt näringsliv måste få besked om vem man har att göra med. Jag har svarat på min fråga. Nu ställer jag tre frågor till näringsministern:</textBlock>
    <textBlock ix="186">1. När fick näringsministern första gången information om den tänkta Volvo- Procordiaaffären?</textBlock>
    <textBlock ix="187">2. Varför förnekade regeringen till en början att man fått sådan information?</textBlock>
    <textBlock ix="188">3. Har statsrådet Westerberg vid något möte med företrädare för Volvo eller Procordia framfört förslaget till att Procordia skulle köpa Volvo i stället för omvänt?</textBlock>
    <textBlock ix="189">Anf. 22 CARL B HAMILTON (fp):</textBlock>
    <textBlock ix="190">Fru talman! Sällan har det framstått som så tydligt som förra lördagen hur viktigt det är att hålla isär företagande och politik. Vad vi då bevittnade var ett fräckt försök från Sveriges största bolag, Volvo, att i kraft av sin ekonomiska makt, kombinerat med ett snabbt försök att skaffa sig ett opinionsmässigt övertag, genomföra en affär som skulle ha inneburit att företaget ''blåst'' skattebetalarna på flera miljarder kronor. Det problem som uppstår med maktkoncentration i ett litet land som Sverige har sällan synts så tydligt som den lördagen.</textBlock>
    <textBlock ix="191">På två sätt hade svenska folket ''blåst på'' miljarder kronor. För det första: Buden var alltför låga på de aktier som skattebetalarna äger i Procordia, och som Volvo dessutom vill reducera röstmässigt utan särskild ersättning till skattebetalarna. För det andra: Volvo skulle fått tillgodoräkna sig ett skattemässigt förlustavdrag värt flera miljarder kronor. Denna ytterligare kostnad för skattebetalarna har inte uppmärksammats tillräckligt i media.</textBlock>
    <textBlock ix="192">Vinstmaximering är okej för ett enskilt företag, naturligtvis, men vanlig vinstmaximering är inte allt som Volvo har ägnat sig åt. Företaget har agerat och spelat på ett obehagligt sätt gentemot landets demokratiskt utsedda regering. I förväg, innan man informerade regeringen, förefaller man ha sytt in den politiska oppositionen, som sedan studsade upp med bifallsrop så fort den här komplicerade affären offentliggjordes; en affär vars konsekvenser det tog två dagar för erfarna marknadsanalytiker att få ett någorlunda fast grepp om.</textBlock>
    <textBlock ix="193">Vidare har Volvo försökt lägga sig i hur staten bevakar skattebetalarnas intressen. Detta har skett genom att man med maktspråk sökt styra vilka representanter staten skall använda i sin partsroll som ägare av Procordiaaktierna. Jag tänker naturligtvis på Volvochefens tal om att privatiseringskommissionen borde kringgås och inte utnyttjas av regeringen.</textBlock>
    <textBlock ix="194">Från samhällsekonomisk synpunkt är det viktigt att en effektiv kapitalavkastning säkras. Tankarna med ett konglomerat som riskutjämnare går tvärtemot detta önskemål. Riskspridning och kapitalöverföring från verksamheter med låg lönsamhet till verksamheter med hög lönsamhet sker bäst på kapitalmarknaden. Även tidskriften The Economist har uppmärksammat denna aspekt av den här svenska affären och talar om detta under den talade rubriken Mad Mergers, vilket kan översättas med Galna företagsfusioner, och Economist backar upp svenska regeringens ''coola'' handlande.</textBlock>
    <textBlock ix="195">Viktigt från politisk synpunkt är naturligtvis att sådana konglomerat som Det Nya Volvo skulle innebära lätt medför en oacceptabel privat maktkoncentration på enskilda marknader.</textBlock>
    <textBlock ix="196">Som väl är medför dock den fortsatta internationaliseringen av den svenska ekonomin att privat maktansamling blir allt svårare att åstadkomma: med reducerade gränshinder av alla slag blir marknaden vidgad även för små länder. Det blir till nytta för svenska underleverantörer, som lättare kan söka sig till andra beställare, konsumenter, som kan köpa bättre och billigare varor och tjänster om det lokala storföretaget skulle försöka skörta upp dem, och myndigheterna, som kan ta stöd i matchande övernationell konkurrenslagstiftning och insyns- och kontrollagstiftning av det slag som finns inom EG och som nu byggs ut i samband med tillkomsten av EG:s inre marknad.</textBlock>
    <textBlock ix="197">Det är av samma principiella skäl som det finns en skepsis i folkpartiets riksdagsgrupp till tankarna på att slå ihop SAS med Linjeflyg. I dag är det dyrare att flyga inrikes än utrikes, och för resenärernas skull måste det bli en ändring på det!</textBlock>
    <textBlock ix="198">Tillbaka till Volvo--Procordia. Internationaliseringen för mig in på en annan aspekt av affären: Över en natt blev ''utlänning'' och ''utländskt ägande'' närmast skällsord, och ''svensk'' och ''svenskt ägande'' av verkstadsföretag, godis och läkemedelstillverkning gavs ett egenvärde som skulle motivera miljardrullning till just företaget Volvo. Både Volvo och socialdemokratin bör nog fundera vidare över halten i sin inställning till internationaliseringen av vår ekonomi och vår marknadsrätt. Att vara patriot är nog bra, men det får inte som i detta fall användas som motiv för förslag om ekonomisk diskriminering av utlänningar som vill investera i svensk tillverkningsindustri. Vad Sverige behöver är inte färre utan fler utländska investeringar, investeringar som ju ofta innebär import av ny teknologi och nytt organisatoriskt kunnande. Ett exempel är japanska biltillverkare på andra håll i Europa och i USA.</textBlock>
    <textBlock ix="199">Men hur kunde det då komma sig att Procordias styrelse gick med på detta försök till ''blåsning'' av den ena av sina två huvudägare, nämligen staten? P G Gyllenhammar är ordförande i både styrelsen för Volvo och styrelsen för Procordia. Vilken hatt bar han vid olika tillfällen, t.ex. på Procordias styrelsemöten? Bevakas affären på samma sätt inför båda styrelserna? Hur återgavs inför styrelserna regeringskontakterna och näringsdepartementets hållning? Det finns många dunkla punkter kvar att reda ut. Volvos ledning lyckades inte ''blåsa'' regeringen och skattebetalarna, men nog tycks man ha lyckats ''blåsa'' både ett antal socialdemokrater och olika styrelseledamöter i vårt näringsliv. Om det inte är så, blir Procordias agerande helt obegripligt.</textBlock>
    <textBlock ix="200">Tack och lov för att vi nu har en regering som kan hålla emot både inför storföretags maktspråk och inför socialdemokraternas applåder av en tänkt realisation av skattebetalarnas egendom.</textBlock>
    <textBlock ix="201">Anf. 23 PER-OLA ERIKSSON (c):</textBlock>
    <textBlock ix="202">Herr talman! Tidigare hette det att 1980-talet var klipparnas tid. Men klipparnas tid är uppenbarligen ännu inte förbi i Sverige. Klipparna i Volvo- Procordiaaffären blir främst Volvos aktieinnehavare, och förlorare blir alla de tusentals småspararna i Procordia.</textBlock>
    <textBlock ix="203">Sammanslagningar och fusioner kan ha en poäng genom att man får vissa stordriftsfördelar och att kostnaderna kan hållas nere. I det här sammanhanget, i affären mellan Volvo och Procordia, ställer jag mig tveksam till stordriftsfördelarna: fiskbullstillverkning blandas med korvproduktion, ölproduktion, hotellrörelser och läkemedelsproduktion.</textBlock>
    <textBlock ix="204">Jag anser det inte heller riktigt att det av staten delägda Procordia indirekt via svenska folket går in och subventionerar verksamheten i Volvo, vars biltillverkning drabbats av dålig lönsamhet på grund av lågkonjunkturen.</textBlock>
    <textBlock ix="205">Genom försäljningen av statliga företag kan man åstadkomma ett spritt ägande. Det ger människorna möjlighet till ett ökat aktiesparande. Enligt centerns uppfattning skall försäljning av statliga företag ske i sådana former att en ökad aktiespridning främjas.</textBlock>
    <textBlock ix="206">Målsättningen måste vara att skapa ett spritt folkligt ägande och engagemang. Det förutsätter i sin tur regler som förhindrar att dominerande aktieposter kan samlas i en ägares hand.</textBlock>
    <textBlock ix="207">Socialdemokraternas ekonomiska politik gjorde 1980-talet till koncentrationens årtionde. Det finns anledning att ställa sig frågan: Är det en fortsättning på detta koncentrationens årtionde som vi nu skall se när vi har hört applåder från ledande socialdemokrater för den nu aktuella affären?</textBlock>
    <textBlock ix="208">Jag tycker att den bara är ytterligare ett exempel och bevis på socialdemokratiskt intresse av att främja stora företag, stora konglomerat, och först föra samman olika maktkoncentrationer så att de balanserar varandra och sedan gifta samman dessa maktkoncentrationer med komplicerande ägarförhållanden som följd.</textBlock>
    <textBlock ix="209">Socialdemokraterna har tidigare medverkat till försäljning och börsintroduktion av olika företag. Jag tycker att det har funnits ett genomgående mönster i samband med de affärerna. Stora kapitalplacerare har alltid favoriserats, och utförsäljningskurserna på aktierna har varit låga. Det gäller PKbanken och det gällde Uddevalla Shipping en gång i tiden. Socialdemokraterna har därigenom främjat och förstärkt den redan starka ägar- och maktkoncentrationen i svenskt näringsliv.</textBlock>
    <textBlock ix="210">Jag tycker att socialdemokraternas kärlek till Volvo är ganska unik. Tidigare har socialdemokraterna medverkat till att ge Volvo mångmiljardbelopp för investering i ny fabrik i Uddevalla. Därefter fick Volvo köpa in sig i Procordia. Någon tid senare och som kronan på verket blev Kjell-Olof Feldt rådgivare i Volvo. Nu är det flera socialdemokrater som har applåderat den senaste affären.</textBlock>
    <textBlock ix="211">Fru talman! Jag tycker att det är både anmärkningsvärt och intressant att se hur volvofieringen på olika områden under årens lopp har påverkat politiken och socialdemokraterna. Det finns personunioner mellan Volvo och Procordia. Dessa personunioner består företrädesvis av socialdemokrater.</textBlock>
    <textBlock ix="212">Jag vill ställa några frågor till Odd Engström. Av vilken anledning har socialdemokraterna under sin tid vid regeringsmakten medverkat till att Sören Mannheimer sitter både i Procordias styrelse och i Volvos? Av vilken anledning har man medverkat till att Stig Malm har en betydande position i Procordia? Av vilken anledning har man också sett till att Ulf G Lindén sitter i båda styrelserna? Vad motiverade socialdemokraterna att en gång i tiden släppa ifrån sig ordförandeposten i Procordia till P G Gyllenhammar? Vilka motiv är det som ligger bakom denna personunion med ledande industriföreträdare och ledande socialdemokratiska politiker i två av Sveriges största företag? Det finns anledning att ställa sig frågan: Vem styr socialdemokratin? Eller: Vem är det socialdemokratin styr?</textBlock>
    <textBlock ix="213">Anf. 24 GÖRAN HÄGGLUND (kds):</textBlock>
    <textBlock ix="214">Fru talman! Vår välfärd bygger på ett näringsliv som långsiktigt förmår att hävda sig i den internationella konkurrensen. Det är av största vikt att klara spelregler gäller och att ansvarsfördelningen renodlas. Staten skall koncentrera sig på att ge ramar för företagens verksamhet.</textBlock>
    <textBlock ix="215">Sveriges samhällsordning har alltför länge varit byggd på centralism och maktcentrering. Avvecklingen av denna ordning bör enligt kristdemokraterna vägledas av det som vi kallar subsidiaritetsprincipen, som innebär att beslut skall fattas på lägsta möjliga effektiva nivå.</textBlock>
    <textBlock ix="216">Den av riksdagen beslutade privatiseringen av ett antal statliga företag kommer att leda till en breddning av ägandet. De anställda och allmänheten kommer att få möjlighet att teckna sig för aktier i dessa företag. Ett antal av företagen har mycket goda förutsättningar att bli riktiga folkaktieföretag även på kort sikt. Vissa andra företag måste ställas under omstrukturering innan det kan ske.</textBlock>
    <textBlock ix="217">Ett av de absolut bästa sätten att stärka produktiviteten och därmed Sveriges konkurrenskraft är betydande satsningar på infrastrukturen. Det är något som har försummats under många år. De medel som frigörs från försäljningen och som satsas på svensk infrastruktur är ett verkligt och bestående fortlevandeskydd för alla svenska företag. För närvarande är dessa resurser fastlåsta i statens ägo, men snart skall de kunna omvandlas till ett av landets slagkraftigaste regionalpolitiska instrument.</textBlock>
    <textBlock ix="218">Stat, landsting och kommuner bör koncentrera sig på sådana verksamheter där offentliga insatser verkligen kan förväntas vara överlägsna enskilda och kooperativa initiativ.</textBlock>
    <textBlock ix="219">Den nu aktuella frågan om Volvo och Procordia måste från statens sida hanteras så att skattebetalarnas intressen tillvaratas. De nackdelar som det föreliggande budet innebär är dels strukturella -- inga synergieffekter har kunnat påvisas -- dels mer kortsiktigt ekonomiska. Vår roll, riksdagens roll, är att tillvarata allmänhetens, skattebetalarnas och arbetstagarnas intressen.</textBlock>
    <textBlock ix="220">Sunda fusioner mellan företag bygger i regel på att man samlar resurser och därmed ökar slagkraften. Ett plus ett beräknas bli tre. Volvo--Procordiaaffären, om den kommer till stånd, riskerar att leda till att ett plus ett blir ett och ett halvt. En uppgörelse som innebär att medel överförs från Procordia och dess aktieägare -- staten och skattebetalarna -- till Volvo och dess aktieägare måste avvisas.</textBlock>
    <textBlock ix="221">Om vi lyssnar på omdömena från internationella bedömare, märker vi att kritiken i omvärlden mot affärsidén inte är mildare än den som en i stort sett enig ekonomkår och analytikerkår i vårt eget land står för.</textBlock>
    <textBlock ix="222">Om affären skulle gå i lås vill jag föreslå att det nya företagets namn skall bestå av delar av de båda gamla företagens. Mitt förslag är då Provolvo. Mitt latinkunnande är begränsat, men det nya namnförslaget skulle på svenska utläsas: För Volvo. Detta är i ett nötskal vad denna affär handlar om.</textBlock>
    <textBlock ix="223">Fördelarna med affären är uppenbara för Volvos aktieägare, åtminstone i det korta perspektivet. Det är självfallet inte förvånande att Volvos anställda och andra involverade från Volvos horisont är angelägna om att affären skall komma till stånd. Det är förståeligt och självklart. Genom affären skulle man få tillgång till Procordias ansenliga kassaflöde, och detta kan i en svår konjunktursituation klara av eventuella likviditetsproblem. Men vilka är fördelarna för Procordia? Vilka är fördelarna för skattebetalarna? Vilka är fördelarna för Procordias anställda, som självfallet också är intresserade av långsiktig anställningstrygghet? Försöken att genomföra affären innebär att man gifter samman Volvo och Procordia. Men det märkliga är att hemgiften i detta fall blir vackrare än själva bruden.</textBlock>
    <textBlock ix="224">Kritik har riktats mot de bedömningar som har gjorts av den s.k. privatiseringskommissionen och mot kommissionen som regeringens instrument för bedömningen av affärers hållfasthet. Denna metod har tidigare använts i många länder, t.ex. i Frankrike, och det är den framkomliga och självklara. Att ta råd av en grupp industriellt och ekonomiskt kunniga personer är helt nödvändigt och rimmar väl med regeringens ambition att minska politikernas roll i det direkta näringslivet. Men i dag är staten huvudägare eller storägare i många företag, och för att hantera den process som privatiseringen innebär måste rationella metoder användas. Och då är privatiseringskommissionen det enda tänkbara.</textBlock>
    <textBlock ix="225">I det sammanhanget kan jag, liksom Per-Ola Eriksson, inte låta bli att peka på den mycket märkliga situation som den tidigare socialdemokratiska regeringen skapat genom den styrelse för Procordia som man komponerat. En betydande personunion mellan Volvos och Procordias styrelser föreligger. Mer än var fjärde styrelseledamot i Procordia ingår också i Volvos styrelse. Pehr G Gyllenhammar är ordförande i båda styrelserna, och i Procordias styrelse omges han av icke helt obekanta vice ordförandena Sören Mannheimer och Stig Malm, båda s-märkta. Sören Mannheimer är också ledamot av Volvos styrelse. Var det detta som gjorde att socialdemokraterna så snabbt kunde offentliggöra sin positiva hållning till affären? Hur ser socialdemokraterna i dag på Stig Malms tal om en blågul lösning? Inte skall väl vi i lilla Sverige bedriva en protektionistisk industripolitik samtidigt som vi alla är medvetna om de stora uppköp som svenska företag har gjort utomlands?</textBlock>
    <textBlock ix="226">Fru talman! Den socialdemokratiska kritiken mot regeringen bygger naturligtvis i grunden på att socialdemokraterna ogillar att regeringen -- i enlighet med riksdagens beslut -- vill sälja ut och privatisera företagen och bredda ägandet.</textBlock>
    <textBlock ix="227">Anf. 25 IAN WACHTMEISTER (nyd):</textBlock>
    <textBlock ix="228">Fru talman! För några veckor sedan när Ny Demokrati arbetade med en motion om avskaffandet av landstingen kom meddelandet om att ett nytt landsting, ja ett helt landstingsförbund, hade bildats, dvs. något jättelikt som inte behövs men som är nästan omöjligt att bli av med. Denna gång kom det på hjul.</textBlock>
    <textBlock ix="229">När regeringen talade om hjälp till småföretagen och om småföretagen som Sveriges ryggrad, kom en magnifik kungörelse från borgen på Hisingen om bildandet av Sveriges största företag någonsin!</textBlock>
    <textBlock ix="230">Volvo hade därmed meddelat sin tillökning -- visserligen genom att bli uppköpt av ett bättre skött företag, Procordia, men i alla fall. Procordia, som till 34 % av kapitalet ägs av skattebetalarna, var verktyget som skulle lösa Volvos problem.</textBlock>
    <textBlock ix="231">Då -- skulle man tro -- bad Gyllenhammar regeringen om hjälp i sitt dilemma. Bad är dock att ta i, hjälp likaså. Han placerade sin vana trogen en beställning hos regeringen. I denna stund obekräftade rykten menar att han glömt att det varit val i höstas. Men om man har stora vyer får man inte haka upp sig på detaljer.</textBlock>
    <textBlock ix="232">Om det som hittills meddelats en häpen allmänhet vore sanningen, skulle vi nu bevittna bildandet av Sveriges största och mest meningslösa konglomerat, dvs. hoprafsande av företag. Så tokig kan ingen vara. Därför tror jag inte alls på den bilden, även om meningen var att vi alla förnöjt och förblindade skulle mumsa på det köttben som man hade kastat till oss tills nästa utspel kom.</textBlock>
    <textBlock ix="233">Jag kan däremot tänka mig följande: Genom två dåliga affärer hade Volvo först skurit av sig benen och sedan skurit av sig armarna. Det återstod en kropp utan kassaflöde. Bilden av Venus Milo hade sannolikt föresvävat Doktor Gyllenhammar. Man kan få gå långt tillbaka i tiden ibland för att hitta sin like.</textBlock>
    <textBlock ix="234">Den första Procordiaaffären och Renaultavtalet är de operationer som avses. Genom dessa blev Volvo delägare i det mesta, men helägare av intet.</textBlock>
    <textBlock ix="235">Även Venus Milo fick en framtid. I det här fallet kan hon restaureras. Även för den operationen krävs Procordia med sina läkemedel och livsmedel.</textBlock>
    <textBlock ix="236">Procordia skulle nämligen kunna slås ihop med Volvo till ett livskraftigt företag som dels har en blomstrande 100-procentigt ägd egen rörelse med i huvudsak livsmedel och läkemedel, ett aggressivt internationellt företag med ett gott kassaflöde, dels är storägare i ett mycket stort europeiskt bilföretag med Renaults och Volvos alla bilar, lastbilar och övriga fordon.</textBlock>
    <textBlock ix="237">Om detta stämmer ser vi både en mening med hela affären och framför allt det stora värdet i våra aktier. Regering och riksdag är nämligen förvaltare av skattebetalarnas aktier i Procordia. Dessa aktier kan säljas nu, men de kan också säljas senare. Enligt regeringens privatiseringsprogram kommer de att säljas någon gång.</textBlock>
    <textBlock ix="238">Detta är alltså ett kanonläge i en förhandling som tydligen skall ge en ny start för Sverige genom att regeringen överlåter förhandlingsansvaret till chefen för televerket. Låt oss hoppas att hans telefonkontakter kan hjälpa honom. Och låt oss då hoppas att han inte ringer sina partibröder inom socialdemokratin och LO, som i sin tur är mycket nöjda med händelsernas utveckling av ett annat skäl, nämligen därför att de i vanlig ordning värnar om det nationella kapitalet, lyckligt ovetande om att det nationella kapitalet i detta fall sannolikt är minst lika mycket franskt som svenskt. Det är inte lätt att leva i en värld, det är inte ens lätt att leva i Europa.</textBlock>
    <textBlock ix="239">Om mitt scenario är rätt så bör sådana planer och avsikter meddelas offentligt.</textBlock>
    <textBlock ix="240">Om mitt scenario är fel så bör de rätta planerna och avsikterna meddelas. Nu är det bara rykten och spekulationer som får Sveriges största affär att se ut som Sveriges i särklass rörigaste affär.</textBlock>
    <textBlock ix="241">Att huvudaktörerna retar och retar sig på varandra antyder väl en del om storleken, inte bara på själva affären.</textBlock>
    <textBlock ix="242">Regeringen har två roller, dels en industripolitisk roll där man sagt sig ha ett privatiseringsprogram, dvs. ett utförsäljningsprogram, dels en ägarroll till 34 % av kapitalet och 42,7 % av rösterna i Procordia som är värda en massa miljarder.</textBlock>
    <textBlock ix="243">Nu skall vi se hur den regering förhandlar som medverkade till en situation som gjorde hela Sveriges ränteläge beroende av 1 miljard, den gången var det barnbidrag, och som givit fattigpensionärerna en utredning i stället för en tredjedels miljard, belopp som ligger på marginalen i denna Volvo--Procordia-affär. Med andra ord är detta en affär av enormt stor och hög prioritet. Generaldirektören i televerket borde känna sig hedrad.</textBlock>
    <textBlock ix="244">Anf. 26 ROLF L NILSON (v):</textBlock>
    <textBlock ix="245">Fru talman! Jag är litet förvånad över den föreställning som hittills har utspelats. Jag är förvånad över Per Westerbergs inledande anförande. Jag tycker nämligen att det var ett traditionellt Per Westerberg-anförande, men i rätt bjärt kontrast till den Per Westerberg som framträdde i går i TV. Då sade Per Westerberg: Visst skall vi förhandla med Volvo om affären.</textBlock>
    <textBlock ix="246">Vidare förekommer uttalanden i pressen i dag om att den här affären inte alls är omöjlig om priset är det rätta. Det finns alltså inte några principiella låsningar.</textBlock>
    <textBlock ix="247">Jag tycker att detta är märkligt, särskilt som Per Westerbergs anförande till en del går ut på förtal av den andra parten i förhandlingar som jag uppfattar som seriösa. Jag blir också förvånad när företrädare för de andra riksdagspartierna gör stora ansträngningar när det gäller att förtala en förhandlingsmotpart. Jag tror inte att det är vare sig bra eller ansvarsfullt att hantera en så här stor affär på det sättet. Den här affären får ju betydelse för bortemot 100 000 arbetstagare i Sverige. Det gäller då de anställda i Volvo och Procordia. Man bör således hantera affären varsamt. Men det har man hittills inte gjort.</textBlock>
    <textBlock ix="248">Jag vill fråga Per Westerberg: Är det allvar när näringsministern vid sitt framträdande i TV säger att vi skall förhandla för att se om det går att göra en bra affär med Volvo? Eller är det bara ett spel för galleriet?</textBlock>
    <textBlock ix="249">''SJABBEL'' står det överst på omslaget till Veckans Affärer nr 6/92. Där kan man också läsa att affären präglas av oklara avtal, dåligt förankrade bud, missförstånd, slarv och brist på förberedelser.</textBlock>
    <textBlock ix="250">''Fiasko för alla parter'' är det omdöme som ges i Dagens Industri den 29 januari. Även om bedömare och affärstidningar är oense om huruvida det här med Volvo och Procordia är en bra eller dålig affär -- man är ju inte alls enig på den punkten, och det är för övrigt inte någon entydig bild som ges här -- är man i alla fall rörande ense på en punkt. Man tycker nämligen att den här affären har skötts oerhört dåligt. Jag skulle tro att alla inblandade bär skulden för att det har blivit som det har blivit. Men särskilt stor skuld bär enligt min mening regeringen och näringsminister Per Westerberg. Regeringens syn på staten och ägandet är minst sagt dogmatisk. Man hävdar bestämt att staten inte skall äga företag, och man har hafsat ihop en lista över 35 lämpliga försäljningsobjekt. Vidare har man skaffat sig en fullmakt från riksdagen, så att man kan genomföra försäljning på det sätt och i den takt som man själv finner lämpligt.</textBlock>
    <textBlock ix="251">En sådan ordning anser vi i vänsterpartiet är oacceptabel av demokratiska skäl.</textBlock>
    <textBlock ix="252">När staten skall göra så stora ingrepp i det svenska näringslivet och dess ägarstruktur som det här är fråga om måste avgörandet givetvis ske i riksdagen. Dessutom skall man vid avgörandet ta företag för företag.</textBlock>
    <textBlock ix="253">Som Odd Engström sade i sitt anförande har det fram till årsskiftet funnits en fungerande ordning för statens företagsaffärer. Förvaltningsbolaget Fortia skulle föra statens talan på ett smidigt sätt utan att politik i onödan blandades ihop med affärer. Den ordningen har den nya majoriteten upphävt. Man har tagit direkt kommando över de statliga företagen. Jämfört med den förra regeringen har man politiserat ägandet. Skapandet av den oberoende privatiseringskommissionen har medfört nya problem. Jag tror inte att jag har sett någon enda tidning där ordet oberoende eller ordet fristående inte försetts med citationstecken.</textBlock>
    <textBlock ix="254">I klartext innebär det att man ifrågasätter oberoendet. I tidningen Affärsvärlden nr 5/92 står det: Att blanda in den fristående privatiseringskommissionen i ägarspelet är däremot inget bra drag.</textBlock>
    <textBlock ix="255">Även här har ordet fristående försetts med citationstecken.</textBlock>
    <textBlock ix="256">Det finns kompetens i kommissionen. Men de mest kompetenta medlemmarna står inte fria från makteller ägarintressen. Ordförande Curt Nicolin t.ex. är ju Wallenbergsfärens främste vapendragare genom tiderna.</textBlock>
    <textBlock ix="257">I Dagens Industri sägs det att privatiseringskommissionen har blivit misskrediterad genom att den dragits in i den här affären, innan man har fått börja med sitt arbete.</textBlock>
    <textBlock ix="258">Det här är oerhört känsligt. Jag tycker att regeringen har gjort mycket stor skada. Den har medverkat till att misstanken har uppstått att den nya regeringen är Wallenbergs regering. Misstankar av det slaget kan inte utan vidare viftas bort. Skadan kan botas endast genom att man återgår till den gamla ordningen med Fortia som förhandlare och beslutande i mindre frågor samt med riksdagen på det traditionella sättet -- genom propositioner från regeringen, motionsskrivande, utskottsbehandling, utfrågningar, kammardebatter och beslut. Det är en demokratisk ordning och ett värdigt sätt att hantera frågorna.</textBlock>
    <textBlock ix="259">Sett till affärens innehåll går bedömningarna, som sagt, isär. Det är mycket svårt, ja, nästan omöjligt, att ta ställning. Vi instämmer i mångt och mycket när det gäller invändningarna mot själva affären. Det är svårt att se några synergieffekter. Det är också svårt att undgå att bli skrämd av storleken -- efter svenska förhållanden. Dessutom ifrågasätter vi möjligheterna att utveckla både personbilstillverkningen å ena sidan och läkemedelsindustrin och biotekniken å andra sidan.</textBlock>
    <textBlock ix="260">Allt detta gör att vi i vår preliminära bedömning är skeptiska till affären.</textBlock>
    <textBlock ix="262">Anf. 27 Näringsminister PER WESTERBERG (m):</textBlock>
    <textBlock ix="263">Fru talman! Även om Odd Engström inte svarade på min fråga skall jag till att börja med försöka svara på samtliga tre frågor som han har ställt.</textBlock>
    <textBlock ix="264">Det har hela tiden från min sida sagts att jag har fått information från Volvo i olika former om dess olika planer för framtiden -- även innefattande, helt eller delvis, Procordia. Jag har fått information redan från starten i oktober. Jag har också ställt en mängd frågor, inte minst för att kunna förstå de olika typer av affärer som man har velat göra för att få bästa möjliga beslutsunderlag.</textBlock>
    <textBlock ix="265">Jag vill även markera att vi inte har någon tilltro till något nytt stort statligt förvaltningsbolag som skall sköta statens olika bolag. Vi tycker nämligen att de statliga bolagen skall privatiseras. Och vi vet av erfarenhet -- inte minst från Odd Engström och hans partikamrater den här hösten -- att man, så fort det uppstår ett problem i ett statligt företag, inte går till Fortia. Man går direkt till departementet. Fortia blir alltså varje gång överkört, det är det vanliga trickset att gå förbi. Erfarenheterna från den gamla regeringen var inte heller mycket annorlunda.</textBlock>
    <textBlock ix="266">Vad som har skett i den här affären är i stället att vi vid våra kommersiella utvärderingar, när vi försökt ta till vara statens intressen som ägare av aktier, skattebetalarnas intressen, har kommit till slutsatsen att det här bör avisas och att motparten inte förefaller anse sig kunna övertyga oss om kommersiella och industriella finesser i den här affären. I stället överraskar man genom att lägga ett offentligt bud och försöka ställa den sittande regeringen inför ett fullbordat faktum. Jag kommer tillbaka till frågan: Vad skall man göra i en sådan situation?</textBlock>
    <textBlock ix="267">Inte säger vi att det är en principiellt riktig affär när det inte finns fog för det och när priset förefaller vara helt felaktigt enligt en nästan totalt enig finansanalytikerkår. Självfallet måste vi säga att vi, när det har kommit ett nytt bud, först skall lyssna på analytikerna för att få en riktig kommersiell och industriell utvärdering.</textBlock>
    <textBlock ix="268">Vad Odd Engström och hans gelikar i stället är inne på är den traditionella sammanblandningsekonomin, där det kanske finns en kulturkrock -- man tassar i kanslihuskorridorerna och tror att man på det sätter knyter upp det ena eller det andra statsrådet, eller regeringen, och därmed får en affär till stånd.</textBlock>
    <textBlock ix="269">Vi har i stället från första stund sagt: Vi skall ha en kommersiell industriell prövning. Vi skall ha en oberoende kommission som lämnar ett utlåtande till oss för att hjälpa oss med att fatta rätt beslut. Det är väl alldeles uppenbart att det var till stor nytta för oss och att det var något som socialdemokraterna skulle ha haft all anledning att ha under de gångna åren -- inte minst när det gäller Nordbanksaffären. Där lyckades man ju grundligt blanda ihop sina olika roller, som tillsynsmyndighet eller inspektör av marknaderna, och sätta upp villkor för hur marknaden skall fungera. Dessutom gällde det ägaransvaret i banken.</textBlock>
    <textBlock ix="270">Sedan har vi planerna beträffande Swedish Ordnance. Ett nytt halvstatligt bolag bildas. I princip är bolaget likvidationspliktigt redan elva tolv månader efter det att det bildats. Klart och entydigt kan man nog konstatera att det skulle ha behövts en kommersiell industriell prövning innan den affären gjordes. Det är nog det dåliga samvetet som kommer fram här.</textBlock>
    <textBlock ix="271">Vi har sagt att vi skall separera rollerna när det gäller att sätta upp ramarna för ekonomin och näringslivet och när det gäller det kommersiella, vårt ägaransvar i bolagen, så att vi tar till vara skattebetalarnas intressen. Därför talar vi om att vi skall privatisera för att göra den rollfördelningen ännu tydligare och minska risken för sammanblandningsekonomier av den gamla socialdemokratiska skolan.</textBlock>
    <textBlock ix="272">Jag skulle vilja återkomma till några punkter här. En del har hävdat att den här affären står på egna ben. Det är hävdats från de parter som gjorde upp affären. Uppenbarligen består de benen närmast av våt spagetti -- att döma av den kritik som har kommit.</textBlock>
    <textBlock ix="273">Men, Odd Engström, om man från socialdemokratin principiellt anser att detta var en riktig affär -- och det sade man ju redan på fredagkvällen, innan budet ens hade lagts -- får jag fråga: Vad är det principiellt riktiga i den här affären? Hur kan det pris se ut som staten kan acceptera när det inte finns någon samordningsfördel? Det säger bägge parterna i den här affären. Det är samordningsfördelen som skall motivera någon form av sockring av ett bud, ett överpris. Annars går det aldrig att räkna hem en sådan här sak. Det är det som är litet av ett moment 22 i den här affären. Den går inte att räkna hem.</textBlock>
    <textBlock ix="274">Av detta kan man dra den slutsatsen att det var ungefär det som Volvo och Procordia kom fram till. Det var därför man körde med modellen att försöka ställa regeringen inför fullbordat faktum. Det är inte den här typen av fusioner vi behöver. Och som sagt, vad är det principiellt riktiga i den här affären? Det undrar jag fortfarande, och något svar har jag ännu inte fått av någon enda person.</textBlock>
    <textBlock ix="275">Anf. 28 ODD ENGSTRÖM (s):</textBlock>
    <textBlock ix="276">Fru talman! Näringsministern fortsätter mycket uppskruvat. Varför?</textBlock>
    <textBlock ix="277">Det är förunderligt att lyssna till två s.k. marknadsekonomer, herrarna Westerberg och Hamilton, och höra hur de politiserar Volvo-- Procordia-affären in i minsta affärstekniska detalj. Marknadsekonomi, jo jo. Mina herrar, lägg band på er!</textBlock>
    <textBlock ix="278">Per-Ola Eriksson tog sig egentligen aldrig längre än till insinuationer. Sådant deltar jag inte i. Själv tänker jag försöka koncentrera mig på det jag är kompetent att behandla, oppositionens uppträdande och regeringens politiska ansvar.</textBlock>
    <textBlock ix="279">Det förhållandet att Volvo--Procordia-saken behandlas här i dag visar enligt vår mening att regeringen inte förmått bära sitt ansvar som exekutiv statsmakt. Så som den borgerliga regeringen valt att organisera sitt arbete utgör nämligen den dagliga skötseln av det statliga ägarskapet en viktig del av denna verkställande makt. Riksdagen har angett riktlinjer för hur detta ansvar skall bäras, vart analyser, beslut och dagligt linjearbete skall syfta. Detta är riktlinjer för regeringen, liksom för de myndigheter som regeringen väljer att delegera sitt ansvar till. Riksdagen skall visserligen därefter ges regelbunden redovisning av skeendet. Men det som sker här i dag är något annat.</textBlock>
    <textBlock ix="280">Här blir Volvo--Procordia-saken ett ärende därför att regeringen skött sina åligganden så illa att följden blivit konfrontationer och tumult. Saken har väckt stor uppståndelse, såväl här hemma som internationellt, eftersom det här är fråga om Sveriges största företag, ett företag vars öden följs med största uppmärksamhet av internationella observatörer i finansvärlden och av starka internationella kapitalintressen.</textBlock>
    <textBlock ix="281">I detta läge, när näringsministern, såsom han nu har satt sig, borde koncentrera sina krafter på att slutföra en viktig affärsförhandling, fast och konsekvent, ägnar han sig åt att författa försvarsskrifter i dagspressen, vilka har sin udd riktad mot ledningen för egna företag och samverkande affärspartner.</textBlock>
    <textBlock ix="282">Regeringen skall bära sitt ansvar som exekutiv statsmakt så att allmänna intressen inte skadas, utan tvärtom tillvaratas till allas båtnad. Detta skall i fråga om näringsverksamhet ske så att nationella intressen tillvaratas och företags, anställdas och kapitalägares verksamhetsförutsättningar och allmänna villkor värnas och stärks. I båda fallen har regeringen misslyckats.</textBlock>
    <textBlock ix="283">Berörda företag har skadats, såväl kortsiktigt, som detta kommer till uttryck i den dagliga börsvärderingen, som långsiktigt, i vad avser deras anseende på den internationella marknaden. Detta är allvarligt, herr näringsminister.</textBlock>
    <textBlock ix="284">Regeringen måste lastas för dessa skador. De har i hög grad uppstått till följd av brist på beslutskraft, men också på grund av oklarheter, glidningar och antydningar i uttalanden av företrädare för regeringen. Detta gäller i frågor om vilken information som har lämnats till regeringen, huruvida överläggningar och mer eller mindre förhandlingsliknande samtal har förekommit, liksom affärens omfattning, dess långsiktiga uppläggning och yttersta syfte.</textBlock>
    <textBlock ix="285">Som främste företrädare för en av ägarna har regeringen öppet ifrågasatt trovärdigheten hos en av sina affärspartner. Detta fortgår här i Sveriges riksdag i dag. Tidigare har det skett genom att offentligen gendriva vederbörandes uppgifter om hur bl.a. information lämnats till regeringen.</textBlock>
    <textBlock ix="286">Näringsministern är föredragande i regeringen av dessa frågor. Han har inte svarat upp mot det förtroende som det innebär att anförtros verkställande statsmakt.</textBlock>
    <textBlock ix="287">Vådorna av näringsministerns tillkortakommanden har inte lindrats genom statsministerns uppträdande i denna sak. Huruvida detta senare beror på statsministerns oförmåga eller ovilja är okänt för mig.</textBlock>
    <textBlock ix="288">Anf. 29 CARL B HAMILTON (fp):</textBlock>
    <textBlock ix="289">Fru talman! Det blir litet egendomligt om man som riksdagsledamot inte skulle få gendriva t.ex Volvochefens uttalanden i tidningen, när man här har som uppgift att bevaka skattebetalarnas och samhällsekonomins intressen. Odd Engström antyder i så fall att huvudregeln är att falla undan. Det är åtminstone inte vår huvudregel i folkpartiet.</textBlock>
    <textBlock ix="290">Ett annat problem, Odd Engström, är marknadsekonomi och marknadsekonomer. Marknadsekonomi fungerar när företag som är någorlunda oberoende av varandra förhandlar med varandra. Men det karaktäristiska för de här två företagen är att de är sammanblandade med personalunioner på ett sådant sätt som Per-Ola Eriksson och Göran Hägglund tidigare har nämnt. Därför fungerar inte marknadsekonomin som en referenspunkt i detta fall. Man måste dessutom ha konkurrenslagstiftning, internationell konkurrens och en regering som förmår att behålla sitt lugn och sin ''coolness'', som the Economist sade.</textBlock>
    <textBlock ix="291">Till Rolf L Nilson vill jag säga att det faktiskt är en nästan totalt enig analytikerkår som har kommit fram till att den här affären är felaktig.</textBlock>
    <textBlock ix="292">Odd Engström sade att den här affären är viktig och att näringsministern borde ägna sig åt annat. Men för vem är affären viktig? Den är inte viktig, Odd Engström, för Sveriges skattebetalare. Det kan jag lova.</textBlock>
    <textBlock ix="293">Anf. 30 PER-OLA ERIKSSON (c):</textBlock>
    <textBlock ix="294">Fru talman! Efter att ha lyssnat på Odd Engströms inledningsanförande och hans första replik, där han talar om att näringsministern är uppskruvad, tycker jag att det finns anledning att säga att Odd Engström inte har varit så litet uppskruvad heller i sina två framträdanden här.</textBlock>
    <textBlock ix="295">Jag tycker att det finns anledning att markera att det här inte bara är fråga om priset för Procordias köp av Volvo. Man kan också lägga principiella synpunkter på att det skapas ett enda stort företag, som kommer att få en så dominerande ställning i svenskt näringsliv, något som vi inte tidigare har varit vana vid. Om storaffären mellan Volvo och Procordia skulle komma till utförande enligt de ursprungliga tankegångarna, skulle den i sin förlängning inte heller vara en garant för att det blev ett helsvenskt, blågult företag, med svenskt majoritetsägande. Ett bud från den franske partnern, Renault, på en aktiemajoritet i Volvo har diskuterats i offentlighetens ljus. Därmed skulle man växa samman med andra delar av Europas näringsliv.</textBlock>
    <textBlock ix="296">Det finns en sak i det här sammanhanget som jag tycker bör diskuteras. Hur ser Odd Engström och socialdemokraterna på de s.k. stordriftsfördelar som i så fall kanske skulle vinnas på andra områden? Finns det en baktanke, när socialdemokraterna applåderar den här affären, att också på livsmedelsområdet och på dryckesindustrins område skapa europeiska storföretag utifrån svensk botten?</textBlock>
    <textBlock ix="297">När jag frågar Odd Engström om vad motivet har varit bakom personalunionerna mellan Volvo, Procordia och SAP, socialdemokratiska arbetarpartiet, kallas det att insinuera. Fru talman, så svarar en person som inte vill ge svar på den fråga jag ställde. Därför upprepar jag den. Odd Engström har en replik kvar, jag har det dess värre inte. Vad är det som har motiverat socialdemokraterna att under årens lopp så tydligt markera och favorisera Volvo, ekonomiskt, regionalpolitiskt och på annat sätt, och vad har motiverat ledande socialdemokrater att bilda personalunion mellan Volvo och Procordia?</textBlock>
    <textBlock ix="298">Anf. 31 GÖRAN HÄGGLUND (kds):</textBlock>
    <textBlock ix="299">Fru talman! Odd Engström är nu upprörd över att regeringen har kommit för nära det direkta företagsstyrandet. Det kan man naturligtvis vara. Det är det regeringen vill komma ifrån genom att privatisera dessa företag, eftersom vi tror att det finns andra som sköter företag betydligt bättre än politikerna gör. Man kan också vända på det och säga att när regeringen använder en privatiseringskommission, för att man bedömer att man själv inte har den kompetens som fordras för att göra nödvändiga analyser, kritiseras även detta. Då passar inte det herr Engström.</textBlock>
    <textBlock ix="300">Om Fortia hade funnits kvar hade vi inte stått här i dag, säger Odd Engström. Nej, det är mycket möjligt. Då hade man kunnat göra upp det här i ett anonymt förvaltningsbolag, där många av de förekommande personerna skulle vara partikamrater med Odd Engström. Jag drar mig till minnes en artikel i Dagens Industri som speglade en bolagsstämma för Fortia. Om min minnesbild är riktig fanns där ingen av de riksdagsledamöter som var kallade att närvara. Någon kan säkert rätta mig om jag har fel. Det var en bild på en tom lokal. De kallade hade uteblivit, för de kände inte direkt ansvar för verksamheten.</textBlock>
    <textBlock ix="301">Regeringen känner självfallet ett oerhört ansvar för Volvo men också för Procordias anställda, något som jag tror man glömt bort här. Procordia har en del verksamheter som behöver stora pengar framöver för att hävda sig -- jag tänker på läkemedelssidan. Där kommer det att behövas medel framöver, och de pengarna skall naturligtvis allokeras till delar där de kan ge bästa möjliga resultat. Det är inte säkert att samgåendet med Volvo för de medlen till områden som innebär de verkliga framtidssatsningarna.</textBlock>
    <textBlock ix="302">Rolf L Nilson har stått här under sex minuter och under dem lämnat Marx, Das Kapital. Nu är det Dagens Industri, Veckans Affärer, Affärsvärlden som har blivit husorgan. Det är intressant. Jag skulle gärna vilja höra hur Rolf L Nilson ser på privatiseringen som sådan. Är det felaktigt, eller är det så att vänsterpartiet nu börjar närma sig en linje som innebär att det kan finnas utrymme för företag som drivs i andra ägandeformer än de statliga? Är privatisering som medel inte utesluten, utan kan den biträdas också av vänsterpartiet i dag? Tack!</textBlock>
    <textBlock ix="303">Anf. 32 IAN WACHTMEISTER (nyd):</textBlock>
    <textBlock ix="304">Herr talman! Per Westerberg har inte fått svar av en enda person om vad som är principiellt försvarligt i affären, påstod han. Eftersom jag är en enda person, skall jag ge honom ett svar. Vad anser näringsministern om det scenario som jag skisserade, dvs. att Procordia utvecklas i Volvos kostym dels som ett affärsdrivande företag som framgångsrikt kör med det som görs i dag, nämligen livsmedel och läkemedel, dels som storägare i Volvo/Renault, ett ledande Europa- och världsföretag inom den branschen? Då kan nämligen både Volvo och Procordia utvecklas bättre än i dag. Det ligger faktiskt inte bara i Gyllenhammars intresse. Vad säger Per Westerberg om att hela spelplanen skall presenteras? Så gör man i vanliga familjer när man håller på med sådana här affärer. Då menar jag att man inte bara skall gå ut till allmänheten, till riksdagsledamöter och regeringen och berätta om landstingsvarianten, alltså det som har presenterats hittills, om att slå ihop en mängd företag till en meningslöshet. Det måste finnas något mer när man skall presentera planerna.</textBlock>
    <textBlock ix="305">Sedan vill jag säga: Se till att barnet inte åker ut med badvattnet. Sören Gyll och hans företagsledning inom Procordia har gjort ett fantastiskt bra jobb. De skulle säkert vara en tillgång även för Volvo. När Volvos verksamhet inom läkemedel och livsmedel flyttades över till Procordia blev det mycket bättre. Kanske kan Procordia fixa bilarna åt Volvo också -- vem vet. Se upp så att inte den kalabalik som helt onödigt nu uppstått blir anledningen till att privatiseringen kommer av sig.</textBlock>
    <textBlock ix="306">Odd Engström betonar hela tiden att han är lugnare än Per Westerberg. Det kan i stort sett vem som helst vara. Så säger Odd Engström: Den här frågan är oundvikligen en fråga för riksdagen, varefter han säger att hade Fortia funnits kvar, hade vi inte behövt stå här. Det behöver jag inte kommentera ytterligare, det har redan Göran Hägglund gjort.</textBlock>
    <textBlock ix="307">Socialdemokraternas kärlek till Volvo var ett tema som bekymrade Per-Ola Eriksson. Det är inte alls någonting konstigt, Per-Ola Eriksson, för elefanterna älskar alltid elefanter. Jag känner till en bok vars författare jag känner ännu bättre som handlar om detta. Det finns nämligen tio eller femton elefanter i ett rum som bestämmer om allting -- industrin, de unga och de gamla, de arbetande och politiken. Det är många som tycker att det är jättekul, men det skall vi akta oss för.</textBlock>
    <textBlock ix="308">Till sist ett råd om man nu får ge sådana. Det är ändå ingen som bryr sig om det, men det kommer i alla fall till protokollet. Till Per Westerberg: Läs inte nödvändigtvis min bok om elefanterna, men läs anförandet i lugn och ro. Jag tror nämligen att även Per Westerberg är mäktig lugn och ro under vissa förutsättningar.</textBlock>
    <textBlock ix="309">Anf. 33 ROLF L NILSON (v):</textBlock>
    <textBlock ix="310">Fru talman! Det råd jag vill ge Carl B Hamilton är helt enkelt: läs på. Bilden av affärsupplägget är inte alls så entydig som den har framställts av Per Westerberg, Carl B Hamilton och Per-Ola Eriksson.</textBlock>
    <textBlock ix="311">Per Westerberg svarar inte på min fråga om man skall ta uttalandena i TV i går och i pressen i dag som att det försiggår seriösa förhandlingar och att en affär är möjlig om budet är det rätta. Skall vi ta detta på allvar, eller vad är det som gäller? Jag tycker att Per Westerberg under sin korta karriär som näringsminister haft en förmåga att skapa oklarhet och förvirring. Han har tyvärr gjort detta på områden som är väsentliga för den svenska välfärden. Han har lyckats skrämma upp småföretagare när det gäller riskkapitaltillgången så till den milda grad att de inte riktigt vet var de hör hemma någonstans. Han har varit med om att ställa till stor förvirring i denna affär. Det är inte bra, därför att regeringen och Per Westerberg har här medverkat till en mängd rätt allvarliga och obehagliga händelser -- affärerna Nobel-- Nordbanken, Skandia--S-E-Banken och nu Procordia-affären, för att inte tala om alla fastighetsbråk.</textBlock>
    <textBlock ix="312">Det skapar inte tilltro och goda möjligheter för att utveckla den svenska ekonomin på ett positivt sätt. Sjabbel i stora affärer är alltså inte bra för någon.</textBlock>
    <textBlock ix="313">Jag vill instämma i Odd Engströms retoriska fråga, men jag formulerar den på ett annat sätt: Är Per Westerberg som den stelbente politiker han är verkligen den som är bäst lämpad för att gå på slak lina? Jag är övertygad om att det är just denna förmåga som behövs för att klara det svenska näringslivet genom lågkonjunkturen och skapa en ny och positiv utveckling i den svenska ekonomin.</textBlock>
    <textBlock ix="314">Per-Ola Eriksson talar om ägarspridning. Tala om det med Per Westerberg, som i en stort upplagd intervju i Veckans Affärer säger att det är synd att det inte finns fler miljardärer som kan köpa upp de statliga företagen. Är det den typen av ägarspridning som Per-Ola Eriksson vill ha?</textBlock>
    <textBlock ix="316">Anf. 34 Näringsminister PER WESTERBERG (m):</textBlock>
    <textBlock ix="317">Fru talman! Först skall jag svara på Rolf L Nilsons två frågor. Han skall läsa tidningarna litet bättre, inte så slarvigt som han uppenbarligen gör. Jag tycker inte det är bra att man driver människor som har tjänat ihop mycket pengar ut ur landet. Det skadar landet och det skadar möjligheterna att få fram riskkapital till såväl stora som små företag. Det framgår av artikeln i sig. Dessutom är det så, Rolf L Nilson, att den här affären inte bara går att motivera med pris. Den måste också kunna motiveras av att det skall finnas någon form av samgåendevinster eller något annat som är industriellt riktigt. Det är först då det kan finnas möjligheter att betala ett pris som motiverar ett samgående på det ena eller det andra sättet.</textBlock>
    <textBlock ix="318">Den här regeringen har inte haft någon som helst beslutsvånda. Efter det att vi fick ett bud på en torsdag eftermiddag, var det klart på fredag eftermiddag vad vårt ställningstagande skulle bli. Att man sedan arm i arm med socialdemokratisk opposition och med stöd av uttalanden som var klara på fredag, innan det egentligen hade presenterats vad budet skulle innehålla, gick ut och försökte ställa regeringen inför ett fullbordat faktum är allså inte jabbel från regeringen. Det är snarast jabbel från dem som lade budet som sådant. Man satsade allt på ett kort, men vi lät oss inte förskräckas och på det sättet slarva med skattebetalarnas pengar och göra dåliga affärer för skattebetalarna. Vi driver den linjen som vi har sagt från början: Det skall vara kommersiellt riktigt. Skattebetalarnas pengar skall tas till vara. Vi skall se till att det blir bra industriella lösningar.</textBlock>
    <textBlock ix="319">Jag tycker att den sammanblandningsekonomi som Odd Engström är inne på är anmärkningsvärd. Det är fråga om att man inte skall ha någon offentlighet, utan allt skall ske i dolda rum. Kommer det ut i offentligheten, när någon inte fått igenom sitt i de dolda rummen då det gäller en dålig affär för skattebetalarna, då är det jabbel när man tar till vara skattebetalarnas intressen. Nej, Odd Engström, det är inte det som är felet. Det är ni som har misslyckats, och ni tycker kanske att det är obehagligt, trots att ni hos er hade fått förankrat vad som skulle göras och vad affären skulle innebära. Det är naturligtvis litet besvärande för er att affären inte gick att försvara, att analytikerna närmast enhälligt är emot den, att våra rådgivare är emot den och att man, nu också såvitt jag förstår, är emot den från socialdemokratisk sida. Åtminstone anser man att priset var alldeles fel, då svenska skattebetalare skulle ha förlorat tusentals miljoner av sina sparpengar.</textBlock>
    <textBlock ix="320">Det var inte detta det var fråga om, utan det var fråga om att ni har misslyckats att få det ni ville. Ni försökte i de stängda rummes mytologi få fram olika typer av affärer som ni har varit vana vid. Vi gör kommersiella prövningar, industriella prövningar och ser till att det är genomförbart och blir bra.</textBlock>
    <textBlock ix="321">Trots att jag har svarat på alla Odd Engströms frågor har jag inte fått svar på någon av de tre ganska enkla frågor som jag har ställt.</textBlock>
    <textBlock ix="322">Vad är rätt pris i den här affären? Finns det över huvud taget något rätt pris, när det inte blir någon samordningsvinst mellan företagen? Ni har ju sagt att ni principiellt är för affären. På vilken grund är ni principiellt för affären? Vad är det som är bra i en sammantagning mellan Procordia och Volvo? Detta har ju ingen förklarat, annat än Ian Wachtmeister som kommit med en antydan om vad som skulle kunna tänkas vara bra, om man lättar på någon förlåt och gör något antagande om framtiden.</textBlock>
    <textBlock ix="323">Det finns inget svar från socialdemokraterna, utan bara någon form av uppställande på en affär som fullständigt dömts ut av den helt dominerande delen av alla industri- och finansanalytiker här i landet. Vi vill självfallet försöka se till att vi får bra lösningar, men jag har svårt att se hur en sådan här affär kan bli bra. Även med Ian Wachtmeisters scenario kommer man ju fram till den situationen, att skulle Volvo någon gång i framtiden göra en jättebra affär, som fördubblade kursen på Volvos aktier, finns det fortfarande ingen samordningsvinst mellan Procordia och Volvo, vilken motiverar att man betalar en nödvändig överkurs för att möjliggöra en fusion. Det måste finnas något affärsmässigt riktigt i det hela, annars kan man inte betala överpriser. I så fall förslösar man ägarnas -- i det här fallet i stor utsträckning skattebetalarnas -- pengar. Det är därför man har hamnat i den här underliga situationen. Inga samordningsvinster -- då är det väldigt svårt att få fram ett acceptabelt bud, om inte några ägare är beredda att stå för kostnaderna, och det anser vi inte att skattebetalarna skall göra.</textBlock>
    <textBlock ix="324">Självfallet är vi skyldiga att förhandla med Volvo om det avtal som den gamla socialdemokratiska regeringen ingick med Volvo i samband med den s.k. Procordia--Pharmacia-affären. De förhandlingarna skall helt klart slutföras. Vi går förutsättningslöst in i dem. Någon affär enligt det upplägg som nu finns är inte aktuell som sådan. Vi kommer att föra förhandlingarna så, att vi tillvaratar skattebetalarnas intressen, se till att det inte blir de som skall betala den här typen av affär. Vi skall givetvis också försöka se till att vi får bra lösningar för Procordia och Volvo, men vi är inte beredda att offra det ena bolaget för det andra. Det är alldeles för många anställda, det är alldeles för många människors arbeten som står på spel, och det är alldeles för många småsparares pengar som inte får förstöras.</textBlock>
    <textBlock ix="325">Anf. 35 ODD ENGSTRÖM (s):</textBlock>
    <textBlock ix="326">Fru talman! Näringsministern vill helst tala om socialdemokraterna. Jag kan förstå det. Men vi är här nu för att granska regeringens uppträdande och regeringens ansvar. Det är bl.a. det vi har riksdagen till för, herr näringsminister, alltså hur man hanterar sin makt som regering.</textBlock>
    <textBlock ix="327">Regeringen kan visserligen delegera delar av sin makt till underställd myndighet. Då har regeringen att noga begrunda och noga överväga att den som får uppgiften att utöva denna delegerade offentliga makt också står fri och utan band till organisationer, företag eller andra grupperingar, vilkas finansiella intressen berörs av maktutövningen, direkt eller indirekt. Detta för att den som utses inte skall kunna misstänkliggöras av illasinnade, eller pådyvlas avsikter eller hållningar som urholkar trovärdigheten i hans eller hennes beslut och rekommendationer.</textBlock>
    <textBlock ix="328">Vid inrättandet av den särskilda kommissionen liksom vid beslutet om att överlämna ansvaret för analyser och tungt vägande rekommendationer på denna särskilda privatiseringskommission brast regeringen i båda dessa stycken av sin maktutövning. Ansvaret för det bör ensamt bäras av näringsministern som föredragande i dessa frågor. Han bör nu begrunda att hans obetänksamhet redan lett till att man ifrågasätter hedervärda ledamöter av denna kommission och deras oväld. Dessa frågor är av stor vikt, för det handlar ytterst om regeringens ansvar att rida spärr mot den sortens insinuationer när det gäller svenska medborgare som bara gör vad de försöker göra just som hedervärda medborgare. Därför är det så viktigt att vi socialdemokrater nu lämnar näringsministerns agerande i denna del av saken vidare till granskning i konstitutionsutskottet.</textBlock>
    <textBlock ix="329">Fru talman! Jag har försökt visa hur näringsministern brustit i flera stycken av sin ämbetsutövning. För detta förtjänar han enligt min mening klander.</textBlock>
    <textBlock ix="330">Näringsministern har här i dag fortsatt med långa försvarstal. Jag uppmanar statsrådet: Håll upp och gör nu inte ytterligare skada.</textBlock>
    <textBlock ix="331">Begrunda i stället det ovärdiga i att en regeringsledamot skyller ifrån sig på andra. En regering, herr näringsminister, skall verka för land, näring och folk. Ett statsråd skall ta ansvar och bära ansvar som en vuxen karl.</textBlock>
    <textBlock ix="332">Gå nu hem, herr näringsminister, och ta er del av ansvaret för de 40 000 personer som gör sitt bästa som anställda i Procordia -- det som kallas att man tar ägaransvar.</textBlock>
    <textBlock ix="333">Gå nu hem, herr näringsminister, och se till att denna sak avslutas på ett värdigare sätt än den inletts.</textBlock>
    <textBlock ix="334">Anf. 36 Näringsminister PER WESTERBERG (m):</textBlock>
    <textBlock ix="335">Fru talman! Jag noterar att Odd Engström under hela denna debatt vägrat svara på de centrala frågor som jag upprepat i varje inlägg: Vad var rätt pris för socialdemokraterna? Vad har gjort att man anser den här affären vara principiellt riktig?</textBlock>
    <textBlock ix="336">Den nuvarande regeringen, precis som jag själv, anser att vi kan ta in de rådgivare vi önskar, oavsett bakgrund, och höra vad de har för råd att ge oss för att få en kommersiellt riktig prövning, en industriellt riktig prövning. Jag tycker att de solkiga insinuationer som Odd Engström gör i dessa avseenden är utomordentligt anmärkningsvärda.</textBlock>
    <textBlock ix="337">Rådgivare är positiva, det är vi i regeringen som slutligen fattar besluten. De har klart framgått hur den beslutsordningen har legat. Socialdemokraternas agerande i affären får de själva stå för.</textBlock>
    <textBlock ix="338">Vi har försökt särskilja statens två roller i egenskap av ägare genom att ta in kompetens och inte själva tro oss om att kunna göra denna kommersiella och industriella utvärdering. Vi har fått bifall från nästan alla i den meningen att vi haft rätt i vår bedömning och när det gäller den rådgivning vi fått. Vi har därmed, som jag ser det, tagit ett korrekt beslut.</textBlock>
    <textBlock ix="339">Vi har också sett till att vi tar det industriella ansvaret genom att sätta upp ramarna för hur företagen skall agera. Det är detta vi gör normalt i vår regeringsutövning. Vi skall se till att vi separerar ägarrollen än mer från regeringsutövningen genom att privatisera de statliga företagen och därmed se till att de får den bästa utvecklingskraften. Den här regeringen tar ansvar för ägandet, tar ansvaret för skattebetalarnas pengar, och vi sitter i förhandlingar för att på det sättet -- trots det som har varit -- försöka finna en lösning som är bra för skattebetalarna, tar till vara deras pengar, se till att vi får en lösning som är bra för de anställda i Procordia men även för de anställda i Volvo. Därför lyssnar vi på råd. Vi är icke så förmätna att vi säger att det är en principiellt riktig affär utan att kunna svara på en endaste fråga, så som har varit fallet med Odd Engström här i dag.</textBlock>
    <textBlock ix="340">Överläggningen var härmed avslutad.</textBlock>
    <textBlock ix="341">4 § Svar på interpellation 1991/92:84 om interkommunal ersättning</textBlock>
    <textBlock ix="342">Anf. 37 Statsrådet BEATRICE ASK (m):</textBlock>
    <textBlock ix="343">Fru talman! Först vill jag beklaga att jag inte fanns på plats för att besvara interpellationen vid rätt tidpunkt. Det finns förklaringar till att det blev så men givetvis ingen ursäkt. Jag skall inte göra om detta, hoppas jag.</textBlock>
    <textBlock ix="344">Harald Bergström har frågat mig om det aviserade systemet, enligt vilket de offentliga bidragen skall följa eleven, innebär att en kommun kan neka en elev att gå i grannkommunens skola i det fall motsvarande utbildning kan anordnas i hemkommunen och om det finns planer på att fastställa den interkommunala ersättningen centralt.</textBlock>
    <textBlock ix="345">Låt mig inledningsvis erinra om de ställningstaganden som 1990/91 års riksmöte redan har gjort. De innebär bl.a. att elever och föräldrar fr.o.m. läsåret 1992/93 ges större möjligheter att själva välja skola på grundskolenivå. Från denna tidpunkt skall nämligen kommunerna fördela verksamhetsbidrag till resp. skola oberoende av om den tillhör det offentliga skolväsendet eller är en fristående skola. Riksdagen uttalade också att kommunen så långt det är praktiskt och ekonomiskt möjligt skall tillgodose föräldrars och elevers önskan om placering vid viss skola. I grunden ligger dock bestämmelsen om att eleverna skall få så kort skolväg som möjligt. En elevs önskemål om att få gå i en skola nära hemmet skall sålunda som regel inte behöva vika för en annan elevs önskemål om placering vid viss skola.</textBlock>
    <textBlock ix="346">Rätt att antas till ett nationellt program i gymnasieskolan har elever som bor i den kommun som anordnar utbildningen eller i en annan kommun som tillhör samverkansområdet för utbildningen. I det fall utbildningen saknas i elevens hemkommun eller i samverkansområdet eller om eleven med hänsyn till personliga förhållanden har särskilda skäl för att gå i skolan i annan kommun än hemkommunen har eleven också rätt till utbildning i annan kommun. Dessa bestämmelser gäller fr.o.m. läsåret 1992/93.</textBlock>
    <textBlock ix="347">Min ambition är att ytterligare stärka valfriheten inom hela skolsystemet. En sådan utveckling kommer på sikt att befrämja såväl kvalitet som kostnadseffektivitet. Förslag med denna inriktning bereds f.n. inom utbildningsdepartementet.</textBlock>
    <textBlock ix="348">Jag är samtidigt medveten om att en kraftig ökning av andelen elever som väljer skolor i andra kommuner än den egna, främst när det gäller utbildning på gymnasial nivå, i vissa fall kan stå i motsats till kommunens ansvar att förvalta de offentliga medlen på effektivaste möjliga sätt. Det är regeringens ambition att medverka till större möjligheter att välja skola, såväl mellan fristående och kommunala som mellan kommunens skolor och angränsande kommuners. Valfrihet bör dock inte innebära en automatisk rätt att öka kommunens kostnader när likvärdiga alternativ finns. De frågor som Harald Bergström har ställt saknar således inte relevans.</textBlock>
    <textBlock ix="349">I avvaktan på att beredningen i dessa frågor är slutförd är jag emellertid inte beredd att diskutera den närmare utformningen av systemet. Jag får därför nu inskränka mitt svar till Harald Bergström till en försäkran om att de frågor han har väckt kommer att analyseras i det fortsatta beredningsarbetet inom regeringskansliet.</textBlock>
    <textBlock ix="350">Anf. 38 HARALD BERGSTRÖM (kds):</textBlock>
    <textBlock ix="351">Herr talman! Jag vill tacka statsrådet för svaret på mina frågor.</textBlock>
    <textBlock ix="352">Angående grundskolans förhållanden kommer vi i min hemkommun om någon månad att besluta om ny skolorganisation. Den innebär bl.a. att varje skolenhet så småningom skall bli en resultatenhet. Om det går som jag hoppas blir en av de minsta skolenheterna en försöksskola där vi kan prova oss fram hur de praktiska detaljerna skall ordnas. Det innebär också att varje skolenhet skall kunna profilera sig och därmed i viss utsträckning kunna konkurrera med de övriga skolenheterna om eleverna i kommunen eller grannkommunerna. Formuleringen i svaret att ''kommunen så långt det är praktiskt och ekonomiskt möjligt skall tillgodose föräldrars och elevers önskemål om placering vid viss skola'' är därför intressant och vägledande.</textBlock>
    <textBlock ix="353">När det gäller gymnasieskolan är svaret betydligt mer svävande. Där har vi att invänta det fortsatta beredningsarbetet i departementet.</textBlock>
    <textBlock ix="354">I min fråga visar jag på att vi i min hemkommun fått drastiskt ökade kostnader för de elever som utnyttjar grannkommunens gymnasieskola. Det rör sig om ungefär likartat antal elever över en ganska lång period. Det skulle naturligtvis vara intressant att höra litet i vilken riktning tankarna i beredningen går.</textBlock>
    <textBlock ix="355">En väg vore t.ex. att sektorsbidraget, skolpengen, följer eleven -- men inte mer. Hur blir det då om vi t.ex. får 40 000 kr. per gymnasieelev i skolpeng, men grannkommunen begär 55 000 kr. för det gymnasieprogram eleven bestämt sig för? Vem skall betala mellanskillnaden?</textBlock>
    <textBlock ix="356">Det finns en annan variant. Låt oss anta att hemkommunen kan visa att det aktuella gymnasieprogrammet där kan meddelas för 32 000 kr. Kan det då tänkas att man endast ''skickar med'' eleven dessa 32 000 kr. och att föräldrarna, eller någon annan, får betala mellanskillnaden upp till 55 000 kr.?</textBlock>
    <textBlock ix="357">Jag har med detta velat visa att problemet i en krympande kommunal ekonomi inte är så enkelt. Ambitionen om att stärka valfriheten kan komma i konflikt med vitala kommunalekonomiska realiteter.</textBlock>
    <textBlock ix="358">Herr talman! Vad säger statsrådet?</textBlock>
    <textBlock ix="359">Anf. 39 Statsrådet BEATRICE ASK (m):</textBlock>
    <textBlock ix="360">Herr talman! Harald Bergström har alldeles rätt. Jag är svävande i svaret eftersom det är svåra frågor.</textBlock>
    <textBlock ix="361">Det råder en konflikt mellan två principer. Det finns en tydlig ambition i de riksdagsbeslut som har fattats att elevens val skall vara vägledande och att man så långt som möjligt skall sträva efter att följa de önskemål eleven har. Samtidigt är det, som Harald Bergström beskriver, en stor svårighet för kommunen om många elever väljer att i en annan kommun få en utbildning som hemkommunen faktiskt tillhandahåller. Då uppstår gränsdragningsfrågan.</textBlock>
    <textBlock ix="362">Min principiella utgångspunkt i den här diskussionen är att riksdagens ambition att elever skall kunna välja skola skall gälla. Men det får inte bli orimligt för kommunerna att klara detta. Det är skälet till att vi förbereder en proposition, som förhoppningsvis kommer under våren, där vi reder ut en del sådana frågor.</textBlock>
    <textBlock ix="363">När det gäller principerna för elevers val på gymnasiet har vi inte kommit lika långt i frågan om en skolpengsprincip som är klargjort på grundskolenivå -- detta trots att vi inte är riktigt klara med grundskolan heller. Det kommer även där en proposition i vår. Frågan är svår att lösa på gymnasienivå, eftersom kostnaderna varierar mycket och programmen fungerar annorlunda. Vi har i budgetpropositionen i år föreslagit mer pengar för att kunna utjämna vissa skillnader mellan offentliga och fristående gymnasieskolor. Men den fråga som Harald Bergström tar upp är en sådan som vi inte riktigt har löst.</textBlock>
    <textBlock ix="364">Jag är ledsen att jag inte kan ge fler detaljer. Vi arbetar så snabbt som möjligt, väl medvetna om att kommunpolitiker tvingas att fatta beslut ganska snart. Det är viktigt att få en enhetlig princip som gäller i hela landet.</textBlock>
    <textBlock ix="365">Kommunerna har gemensamt ett intresse av att finna lösningar på frågan. För både lämnande och mottagande kommuner är detta en konflikt som kan bli svårhanterlig. Jag tycker att de frågor som nu tas upp skall diskuteras när kommuner söker samverkansavtal med andra kommuner för att reda ut samarbetet om utbildningar som inte finns i alla kommuner. Man kan då försöka komma fram till en gemensam ståndpunkt i dessa frågor.</textBlock>
    <textBlock ix="366">I en del fall handlar det om att strömmarna går åt båda hållen. Då kan det vara enklare att lösa situationen med interkommunal ersättning. Däremot kan det vara svårare för en kommun som ständigt får skicka i väg elever utan att ta emot andra elever.</textBlock>
    <textBlock ix="367">Vi skall försöka ge riktlinjer och försöka få riksdagen att fatta vissa principiella beslut under våren. Det är det svar jag kan ge till Harald Bergström.</textBlock>
    <textBlock ix="368">Anf. 40 HARALD BERGSTRÖM (kds):</textBlock>
    <textBlock ix="369">Herr talman! Jag konstaterar att frågan är komplicerad. Det är ofta små kommuner som kommer i kläm bredvid en större grannkommun som av tradition kan ha varit den centrala gymnasieorten.</textBlock>
    <textBlock ix="370">Jag vill önska lycka till, och jag hoppas att vi får ett gott resultat. Jag är inte emot valfriheten. Men den får inte bli på bekostnad av besvärligheter, osämja osv. mellan kommuner och ekonomiska besvärligheter i små kommuner.</textBlock>
    <textBlock ix="371">Överläggningen var härmed avslutad.</textBlock>
    <textBlock ix="372">5 § Bordläggning</textBlock>
    <textBlock ix="373">Anmäldes och bordlades under allmänna motionstiden avlämnade 2 500 motionerna.</textBlock>
    <textBlock ix="374">(En förteckning över motionerna tillhandahålls prenumeranterna med detta protokoll. Övriga erhåller förteckningen som bilaga till kammarens föredragningslista måndagen den 10 februari.)</textBlock>
    <textBlock ix="375">6 § Anmälan om interpellation</textBlock>
    <textBlock ix="376">Anmäldes att följande interpellationer framställts</textBlock>
    <textBlock ix="377">den 5 februari</textBlock>
    <textBlock ix="378">1991/92:98 av Gudrun Schyman (v) till försvarsministern om militärens miljöförstöring:</textBlock>
    <textBlock ix="379">I miljörapporten ''State of the World -91'', som tagits fram av World Watch Institute, slås fast att militären är en av världens största miljöförstörare. Militären befinner sig ''i krig med miljön''.</textBlock>
    <textBlock ix="380">Svenska Freds- och Skiljedomsföreningen har nyligen publicerat en rapport med titeln ''Militärens miljöförstöring i Sverige'' (Lars Jederlund, december 1991), där man konstaterar att den svenska militärens roll som miljöförstörare inte uppmärksammats i tillräckligt hög grad.</textBlock>
    <textBlock ix="381">Några av de allvarligaste problemen gäller utsläpp från militära flygplan, avfall vid övningsskjutning, buller samt de problem som sammanhänger med destruktion av ammunition.</textBlock>
    <textBlock ix="382">Flygbränsle</textBlock>
    <textBlock ix="383">Försvaret förbrukar ca 25 % av allt flygbränsle i landet och svarar därmed för en mycket stor del av flygets samlade utsläpp. Trots detta undantas det militära flyget från sådana miljöavgifter som gäller för det civila flyget. Avgifternas syfte är att minska utsläppen av avgaser och det vore rimligt att samma krav ställs på militärflyget.</textBlock>
    <textBlock ix="384">Ett ytterligare problem är det spill på 800--900 ton som årligen uppstår vid hantering och transportering av flygbränsle och där militären står för hela 90 %.</textBlock>
    <textBlock ix="385">Metaller</textBlock>
    <textBlock ix="386">Övningsskjutningar leder till utsläpp av sprängämnen och metallskrot, t.ex. koppar och bly. Vid studier som gjorts vid den norska försvarskommissionen 1991, visade det sig att militären där stod för en tredjedel av hela Norges blyutsläpp.</textBlock>
    <textBlock ix="387">Buller</textBlock>
    <textBlock ix="388">Vid militärens flygningar uppstår ett mycket kraftigt buller. Ett problem som kommer att förvärras ytterligare när JAS-flygplanen tas i drift. Beräkningar har visat att hela Uppsala och stora delar av Luleå kommer att drabbas av buller som vida överstiger de gränsvärden som gäller vid nyproduktion av bostäder.</textBlock>
    <textBlock ix="389">Destruktion</textBlock>
    <textBlock ix="390">Öppen destruktion av gammal ammunition sker främst på Trängslets skjutfält i Älvdalen. Av den ammunition som i fjol destruerades i Sverige genom sprängning kom cirka hälften från Tyskland. I Tyskland är det, av miljöskäl, svårt att destruera ammunition. Ingen svensk myndighet har kontroll över vad destrueringen av hundratals ton ammunition i Älvdalen får för miljökonsekvenser. På naturvårdsverket i Stockholm uppger man att man inte vet vilka egentliga miljökonsekvenser verksamheten för med sig.</textBlock>
    <textBlock ix="391">Utredning nödvändig</textBlock>
    <textBlock ix="392">De uppgifter som jag kortfattat redogjort för ovan är alarmerande och visar på nödvändigheten av att militärens miljöförstöring dokumenteras på ett genomgripande sätt. Det är nödvändigt att göra en grundläggande genomgång av de miljökonsekvenser som den svenska militära verksamheten för med sig och det är nödvändigt att snabbt presentera konkreta förslag som syftar till att drastiskt minska den nu pågående miljöförstöringen.</textBlock>
    <textBlock ix="393">Mot bakgrund av ovanstående vill jag ställa följande frågor:</textBlock>
    <textBlock ix="394">1.  Är försvarsministern beredd att initiera en utredning om det militära försvarets miljökonsekvenser, liknande den man gjort i Norge?</textBlock>
    <textBlock ix="395">2.  Avser försvarsministern att verka för att miljöavgifter utgår för den militära flygverksamheten?</textBlock>
    <textBlock ix="396">3.  Är försvarsministern beredd att stoppa eller minska destruktionen av ammunition till dess en ur miljösynpunkt säker anläggning står klar?</textBlock>
    <textBlock ix="397">1991/92:99 av Gudrun Schyman (v) till finansministern om de planerade nedskärningarna av statsbidraget till komvux:</textBlock>
    <textBlock ix="398">Regeringen har i årets budgetproposition föreslagit en nedskärning av statsbidraget till komvux med 350 milj. kr. Förslaget rimmar illa med regeringens tal om utbildning och kompetenshöjning som viktiga delar i en aktiv arbetsmarknadspolitik.</textBlock>
    <textBlock ix="399">Uttalanden om att komvuxutbildningen i första hand vänder sig till ''folk med hus i Spanien'' eller är en ''hobbyverksamhet'' har ingen grund i verkligheten. I själva verket är komvux oftast lösningen på människors ambitioner att ta sig ur långvarig arbetslöshet, långtidssjukskrivning etc.</textBlock>
    <textBlock ix="400">Regioner och kommuner med stor arbetslöshet och behov att vidareutbilda arbetskraft drabbas särskilt hårt om regeringens förslag skulle bli verklighet.</textBlock>
    <textBlock ix="401">Ett sådant exempel är Malmö, där också protesterna från elever och lärare har varit starka. Så här skriver man från Komvux II i Malmö i ett öppet brev till statsminister Carl Bildt:</textBlock>
    <textBlock ix="402">''Herr statsminister, vi sysslar inte med någon hobbyverksamhet, ej heller är vi någon dold arbetslöshet utan vi är en blivande resurs i samhället. Att Sverige befinner sig i kris betyder inte att besparingar skall vara av den karaktären att landet inte skall ha utbildade människor då tiderna vänder.'' ''Vi vill (-- -- --) understryka att komvux inte är någon lyxutbildning för varken utlandssvenskar eller andra, utan en resurs regeringen skall räkna med och vårda.''</textBlock>
    <textBlock ix="403">För att tillbakavisa alla påståenden om ''hobbyverksamhet'' och ''lyxutbildning'' har man på samma skola också gjort en utförlig undersökning om de studerandes bakgrund och ambitioner med sina studier. I korthet framkom följande:</textBlock>
    <textBlock ix="404">* För 69 % var målet kompetens för högskolan</textBlock>
    <textBlock ix="405">* 47 % läste på grund av arbetslöshet eller arbetsskada</textBlock>
    <textBlock ix="406">* För 55 % var alternativet arbetslöshet</textBlock>
    <textBlock ix="407">*  Endast 21 % finansierade sina studier genom bidrag</textBlock>
    <textBlock ix="408">* 70 % hade mindre än tolv års grundutbildning</textBlock>
    <textBlock ix="409">* 64 % av de studerande var kvinnor</textBlock>
    <textBlock ix="410">Mot bakgrund av ovanstående redogörelse och mot bakgrund av det rådande arbetsmarknadsläget, med en stadigt stigande arbetslöshet, vill jag ställa följande fråga till finansministern:</textBlock>
    <textBlock ix="411">Hur kan den föreslagna nedskärningen motiveras</textBlock>
    <textBlock ix="412">a) mänskligt</textBlock>
    <textBlock ix="413">b) samhällsekonomiskt?</textBlock>
    <textBlock ix="414">7 § Anmälan om frågor</textBlock>
    <textBlock ix="415">Anmäldes att följande frågor framställts</textBlock>
    <textBlock ix="416">den 4 februari</textBlock>
    <textBlock ix="417">1991/92:361 av Björn Samuelson (v) till statsrådet Beatrice Ask om skolans behandling av EG-frågan:</textBlock>
    <textBlock ix="418">Enligt uppgifter i bl.a. Lärarnas Tidning rä det material som finns i skolorna och behandlar EG- frågan rätt så ensidigt. Materialet är till största delen sådant som är starkt talande för medlemskap i EG.</textBlock>
    <textBlock ix="419">Frågan om svenskt medlemskap i EG skall ju avgöras via en folkomröstning och därför tycker jag det är viktigt att olika åsikter i EG-frågan nu kan komma fram i undervisningen.</textBlock>
    <textBlock ix="420">Eftersom skolans undervisning skall präglas av objektivitet och allsidig belysning av olika åsikter så vill jag fråga:</textBlock>
    <textBlock ix="421">Vilka åtgärder ämnar statsrådet vidta för att underlätta en allsidig behandling av EG-frågan i våra skolor?</textBlock>
    <textBlock ix="422">den 5 februari</textBlock>
    <textBlock ix="423">1991/92:362 av Gudrun Schyman (v) till socialministern om ersättningen vid graviditet:</textBlock>
    <textBlock ix="424">En grupp kvinnor har graviditetsrelaterade besvär som försvårar deras yrkesverksamhet. Detta leder till önskemål om sjukskrivning vilket kan medföra konflikter med ansvarig läkare som känner motvilja mot att utfärda sjukintyg för ''icke sjukdomstillstånd''. Sedan årsskiftet är också arbetsgivaren, genom arbetsgivarperioden, inblandad i bedömningen. Detta kan också leda till konflikter om arbetsgivaren inte vill godta sjukskrivningen eftersom tillståndet anses som självförvållat.</textBlock>
    <textBlock ix="425">Konsekvensen av nu gällande regler leder inte sällan till en utsatt och förödmjukande situation för kvinnan. Läkaren skall övertalas, arbetsgivaren övertygas och i sista hand måste kanske en nekad ersättning överklagas till försäkringskassan.</textBlock>
    <textBlock ix="426">Min fråga är:</textBlock>
    <textBlock ix="427">Kommer socialministern att vidta några åtgärder för att förändra reglerna för ersättning vid graviditet t.ex. i riktning mot större valfrihet vid uttag av havandeskapspenning?</textBlock>
    <textBlock ix="428">1991/92:363 av Gudrun Schyman (v) till kulturministern om Radio Islams sändningar:</textBlock>
    <textBlock ix="429">På hösten 1990 dömdes Radio Islams ansvarige utgivare Ahmed Rami till sex månaders fängelse för hets mot folkgrupp. Sedan juli 1991 är han åter fri och verksam.</textBlock>
    <textBlock ix="430">I sina sändningar informerar Ahmed Rami om att det är ''judarna'' som ligger bakom det rasistiska våldet i Sverige. ''Den judiska maffian'' vill skapa kaos mellan folkgrupper och ''skapar de här stämningarna genom massmedia de styr och äger''. ''Sionisterna vill styra och dirigera kaos och våld mot vissa folkgrupper, medan den judiska maffian är helt fri och trygg och kan fortsätta med den ekonomiska och politiska ockupationen av landet Sverige.''</textBlock>
    <textBlock ix="431">Något nytt åtal mot Ahmed Rami är inte aktuellt, enligt JK. Det saknas anmälningar. Den fråga man ställer sig är om hets mot folkgrupp främst är en angelägenhet för de drabbade. Har inte de myndigheter som har att värna demokratin ett eget ansvar?</textBlock>
    <textBlock ix="432">Min fråga är:</textBlock>
    <textBlock ix="433">Är invandrarministern beredd att ta några initiativ för att få Radio Islams sändningar prövade enligt lagen om hets mot folkgrupp?</textBlock>
    <textBlock ix="434">1991/92:364 av Åke Carnerö (kds) till finansministern om deltidstjänster vid statliga myndigheter:</textBlock>
    <textBlock ix="435">Genom förändringar inom statliga myndigheter händer det att vissa arbetsuppgifter överflyttas från en myndighet till en annan. I samband härmed finns exempel på hur personer med lång deltidstjänstgöring har friställts. Orsaken har varit att deltidstjänster har samlats på heltidstjänster.</textBlock>
    <textBlock ix="436">Många människor önskar deltidstjänster bl.a. på grund av barntillsyn och upplever sig orättvist behandlade när inte nya deltidstjänster erbjuds.</textBlock>
    <textBlock ix="437">Vad avser statsrådet att vidtaga för åtgärder för att statliga myndigheter skall kunna erbjuda deltidstjänster?</textBlock>
    <textBlock ix="438">1991/92:365 av Lars Sundin (fp) till finansministern om den baltiska guldreserven:</textBlock>
    <textBlock ix="439">Strax före andra världskriget deponerade Estland och Litauen en del av sin guldreserv i Sverige. I samband med det sovjetiska maktövertagandet i dessa länder överlämnade Sverige denna guldreserv till Sovjetunionen.</textBlock>
    <textBlock ix="440">Balterna deponerade även en del av sin guldreserv i England. England har nu beslutat att ersätta balterna för denna guldreserv.</textBlock>
    <textBlock ix="441">Avser Sverige att följa detta exempel och också ersätta balterna för sin guldreserv?</textBlock>
    <textBlock ix="442">1991/92:366 av Ines Uusmann (s) till socialministern om sjuklön vid graviditet:</textBlock>
    <textBlock ix="443">Enligt uppgift i radions Ekonyheter har en arbetsgivare vägrat betala sjuklön till en anställd kvinna. Kvinnan, som är gravid, hade fått läkarintyg på att hon behövde vara sjukskriven. Arbetsgivarens motivering till att vägra betala ut sjuklön var att graviditeten var självförvållad.</textBlock>
    <textBlock ix="444">Med anledning av ovanstående vill jag fråga socialministern följande:</textBlock>
    <textBlock ix="445">Hur avser socialministern att agera för att stävja den här typen av maktmissbruk hos arbetsgivare?</textBlock>
    <textBlock ix="446">8 § Kammaren åtskildes kl. 16.08.</textBlock>
    <textBlock ix="447">Förhandlingarna leddes</textBlock>
    <textBlock ix="448">av förste vice talmannen från sammanträdets början t.o.m. ajourneringen kl. 13.08,</textBlock>
    <textBlock ix="449">av talmannen därefter t.o.m. 4 § anf. 37 (delvis) och</textBlock>
    <textBlock ix="450">av förste vice talmannen därefter till sammanträdets slut.</textBlock>
  </contentBlock>
</protocol>
