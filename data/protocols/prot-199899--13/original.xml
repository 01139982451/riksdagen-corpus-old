<protocol id="prot-199899--13">
  <contentBlock ix="0">
    <textBlock ix="0">14.30 - 14.59</textBlock>
  </contentBlock>
  <contentBlock ix="1">
    <textBlock ix="0">Det justerade protokollet beräknas utkomma om 3 veckor</textBlock>
  </contentBlock>
  <contentBlock ix="2">
    <textBlock ix="0"></textBlock>
    <textBlock ix="1">-----------------------------------------------------------------</textBlock>
  </contentBlock>
  <contentBlock ix="3">
    <textBlock ix="0">1 §  Minnesstund med anledning av brandkatastrofen i Göteborg</textBlock>
  </contentBlock>
  <contentBlock ix="4">
    <textBlock ix="0">Anf.  1  TALMANNEN:</textBlock>
    <textBlock ix="1">Ärade riksdagsledamöter, ärade företrädare för regeringen och deltagare i denna minnesstund runt om i vårt land!</textBlock>
    <textBlock ix="2">Över tidens sus i tallar, över årens flykt på fjädermolnets vinge bred och stark, trår från natt till dag, från nöd till frihet ifrån fruktan den strävan som är lika för oss alla. En öppen stad, ej en befästad, bygger vi gemensamt.</textBlock>
    <textBlock ix="3">- Dess ljus slår upp mot rymdens ensamhet.</textBlock>
  </contentBlock>
  <contentBlock ix="5">
    <textBlock ix="0">De orden, ur Ragnar Thoursies diktsamling Förortsvyer, uttrycker de goda tankar och känslor som förenar oss i dagar av stor smärta. Ty i dessa dagar av fasa och tung sorg har också öppenhet och förståelse kommit till uttryck - i sorgen och i omsorgen om varandra - i den tragedi som drabbat oss.</textBlock>
    <textBlock ix="1">De var så unga. De var så många. Med sina förhoppningar, sina drömmar och sin längtan var de en del av vår framtid. Genom brandkatastrofen i Göteborg natten till den 30 oktober fick 63 unga människors liv, det liv som låg framför dem, ett grymt och orättvist slut.</textBlock>
    <textBlock ix="2">Så många unga miste sina liv, så många föräldrar miste sina barn, så många syskon, anhöriga, vänner, lärare miste sina kära. Vårt samhälle - hela vårt land</textBlock>
    <textBlock ix="3">- vi alla - drabbades av en katastrof.</textBlock>
    <textBlock ix="4">Vi människor vet att döden är en del av livet. När människor går bort efter ett långt liv, kan vi finna en tröst och en mening i det liv de har levat. Tanken att vi - som lövet om hösten - måste lämna grenen för att bli en del av det som en gång skall föda nytt liv inrymmer, mitt i djup sorg, en möjlighet att förstå.</textBlock>
    <textBlock ix="5">Men när unga rycks bort - var finns då meningen och trösten? Var hämtar vi då styrkan att leva vidare?</textBlock>
    <textBlock ix="6">Det har sagts att för den förälder som mist sitt barn finns ingen tröst att få. Ändå finns det så mycket vi kan göra, i dag och de många kommande dagar, då sorgen och saknaden fyller de anhörigas liv. Som medmänniskor har vi en uppgift att finnas till, att finnas nära, att lyssna, att hjälpa till i det liv och den vardag som ofattbart nog har sin gång, också efter en katastrof.</textBlock>
    <textBlock ix="7">Som medmänniskor och som företrädare för riksdag och regering visar vi nu vår respekt för de omkomna, vår medkänsla med dem som skadades och vårt djupa deltagande i den sorg som drabbat så många i vårt land.</textBlock>
    <textBlock ix="8">Men vi har också ett annat uppdrag som svenska folkets främsta företrädare och som ansvariga för styret av vårt land.</textBlock>
    <textBlock ix="9">Vi kan inte få dessa unga tillbaka. Vi kan inte heller lova att olyckor och katastrofer aldrig kommer att inträffa. Men vårt uppdrag och löfte är att göra vårt yttersta för att förhindra att något liknande denna katastrof någonsin inträffar igen.</textBlock>
    <textBlock ix="10">Den dag som grydde den 30 oktober 1998 blev för så många den svåraste dagen i livet. Det blev en dag som skulle följas av oändligt många fler dagar fyllda av sorg, av saknad men också av vrede. Många av de familjer som drabbades hade redan innan denna katastrof slog till mot deras liv svåra minnen, tunga minnen av krig, terror och övergrepp. De kom till vårt land, därför att de sökte fred, frihet och trygghet och ett gott land för sina barn att växa upp i.</textBlock>
    <textBlock ix="11">Kära vänner och medmänniskor! Sorg kan förlama. Men arbetet med denna sorg kan skapa en styrka som förmår föra livet vidare. I gemenskap, i omtanke, i värme över alla gränser finns denna möjlighet.</textBlock>
    <textBlock ix="12">Vi hedrar de omkomna, och vi visar vår medkänsla med de skadade och med de anhöriga genom att ta till vara denna livets möjlighet.</textBlock>
    <textBlock ix="13">Mötet med sorgen är det svåraste vi människor ställs inför.</textBlock>
    <textBlock ix="14">Men sorgen är också uttrycket för att vi älskat -</textBlock>
    <textBlock ix="15">en medmänniska, ett barn vi haft omsorg om.</textBlock>
    <textBlock ix="16">Så länge denna älskade människa finns inom oss, så länge lever hon kvar hos oss.</textBlock>
  </contentBlock>
  <contentBlock ix="6">
    <textBlock ix="0">Anf.  2  Statsminister GÖRAN PERS-</textBlock>
    <textBlock ix="1">SON (s):</textBlock>
    <textBlock ix="2">Ärade medmänniskor! Tolv dygn har gått sedan katastrofen i Göteborg. Den tog ifrån oss 63 unga människor, skadade hundratals och chockade oss alla</textBlock>
    <textBlock ix="3">- tolv oändligt plågsamma dygn för de drabbade familjerna, tolv dygn av sorg och saknad.</textBlock>
    <textBlock ix="4">I dag vajar det offentliga Sveriges flaggor på halv stång. Strax kommer människor över hela landet att förenas i en tyst minut. Tillsammans sörjer vi och visar vi vårt deltagande med dem som har mist en dotter, en son eller ett syskon.</textBlock>
    <textBlock ix="5">Att mista ett barn är en ofattbar tragedi. Vi kan bara ana djupet av sorgen och smärtan.</textBlock>
    <textBlock ix="6">Våra tankar går också till alla de ungdomar som räddades ur lågorna. De bär på fasansfulla minnen.</textBlock>
    <textBlock ix="7">De kommer att gå vidare i livet med ärr, fysiska och psykiska. De sörjer syskon och vänner.</textBlock>
    <textBlock ix="8">Hos föräldrar, bröder, systrar och närstående kommer sorgen alltid att finnas. Hur ont den insikten än gör - livet måste gå vidare.</textBlock>
    <textBlock ix="9">Vi kan lära oss att leva med sorgen, men inte ensamma. Det är när det svåraste inträffar som människan måste vara människan till stöd.</textBlock>
    <textBlock ix="10">I dag kan jag, mitt i sorgen, känna tacksamhet över att så många burit bördorna tillsammans med de drabbade familjerna. Jag kan känna tacksamhet över ljusen, blommorna och alla de varma ord som sagts under minnesstunder och i möten människor emellan.</textBlock>
    <textBlock ix="11">Det finns många, många människor i vårt land som orkat och som varit till stöd.</textBlock>
    <textBlock ix="12">När dagarna går lämnar chocken plats för frågorna: Varför? Hur kunde det hända? Vad hade vi kunnat göra för att förhindra katastrofen?</textBlock>
    <textBlock ix="13">Sorgen och vreden får inte förlama vår förmåga att handla. Många vardagliga beslut och små enkla handlingar kan tillsammans ge oss ökad säkerhet. Vi kan hjälpas åt. Vi måste göra vad som står i vår mänskliga makt för att förhindra att något liknande händer igen.</textBlock>
    <textBlock ix="14">På många håll i Sverige görs och har gjorts enorma insatser - från allt det som gjordes under katastrofnatten för att rädda liv, till allt som görs i dag för att stödja och hjälpa dem som drabbats. Också för det känner jag stor tacksamhet.</textBlock>
    <textBlock ix="15">Låt mig avsluta med några ord ur Bo Setterlinds dikt Vingslaget, som i dag minner oss om det ofattbara.</textBlock>
    <textBlock ix="16">Bo Setterlind skriver:</textBlock>
    <textBlock ix="17">Ingen sommar var så övergiven som när natten tog oss till en större klarhet, ingen sörjande så skrämd av tiden som när sista frågan mötte Svaret.</textBlock>
    <textBlock ix="18">Visste du, att Döden var så nära som ett vingslag under månens skära?</textBlock>
    <textBlock ix="19">Visste du, att Livet var så nära!</textBlock>
  </contentBlock>
  <contentBlock ix="7">
    <textBlock ix="0">Döden känns aldrig rättvis.</textBlock>
    <textBlock ix="1">Tolv dagar har gått sedan sorgens vingslag svepte över Hisingen. Vi kan fortfarande inte riktigt förstå den ogripbara närheten mellan livet och döden. Vi står tomma. För i varje  människans storhet - varje persons unika värde - döljs också hennes litenhet -</textBlock>
    <textBlock ix="2">hennes utsatthet och sårbarhet.</textBlock>
  </contentBlock>
  <contentBlock ix="8">
    <textBlock ix="0">Anf.  3  TALMANNEN:</textBlock>
    <textBlock ix="1">Vi hedrar nu tillsammans de omkomna vid brandkatastrofen i Göteborg med en tyst minut och visar samtidigt vår djupa medkänsla med de skadade och med de anhöriga.</textBlock>
    <textBlock ix="2">Ajournering</textBlock>
  </contentBlock>
  <contentBlock ix="9">
    <textBlock ix="0">Kammaren beslutade att ajournera förhandlingarna till kl. 14.30.</textBlock>
    <textBlock ix="1">Återupptagna förhandlingar</textBlock>
  </contentBlock>
  <contentBlock ix="10">
    <textBlock ix="0">Förhandlingarna återupptogs kl. 14.30.</textBlock>
  </contentBlock>
  <contentBlock ix="11">
    <textBlock ix="0">2 §  Justering av protokoll</textBlock>
  </contentBlock>
  <contentBlock ix="12">
    <textBlock ix="0">Justerades protokollet för den 29 oktober.</textBlock>
  </contentBlock>
  <contentBlock ix="13">
    <textBlock ix="0">3 §  Ny riksdagsledamot, m.m.</textBlock>
  </contentBlock>
  <contentBlock ix="14">
    <textBlock ix="0">Upplästes och lades till handlingarna följande från</textBlock>
    <textBlock ix="1">Valprövningsnämnden inkomna</textBlock>
  </contentBlock>
  <contentBlock ix="15">
    <textBlock ix="0">Berättelse om granskning av bevis för riksdagsledamot och ersättare för riksdagsledamöter</textBlock>
    <textBlock ix="1">Till Valprövningsnämnden har från Riksskatteverket inkommit bevis om att Kristina Zakrisson (s),</textBlock>
    <textBlock ix="2">Kiruna, utsetts till ny ledamot av riksdagen fr.o.m.</textBlock>
    <textBlock ix="3">den 27 oktober 1998 sedan Anders Sundström (s)</textBlock>
    <textBlock ix="4">avsagt sig sitt uppdrag som riksdagsledamot. Från</textBlock>
    <textBlock ix="5">Riksskatteverket har också inkommit ny bilaga till tidigare utfärdade bevis för ersättare i detta fall.</textBlock>
    <textBlock ix="6">Valprövningsnämnden har denna dag granskat beviset för den nya ledamoten och den nya bilagan till bevis för ersättare och därvid funnit att de blivit utfärdade i enlighet med 19 kap. 11 § vallagen.</textBlock>
    <textBlock ix="7">Stockholm den 3 november 1998</textBlock>
    <textBlock ix="8">Lars Tottie/</textBlock>
    <textBlock ix="9">Kerstin Siverby</textBlock>
  </contentBlock>
  <contentBlock ix="16">
    <textBlock ix="0">4 §  Nya ersättare för riksdagsledamöter</textBlock>
  </contentBlock>
  <contentBlock ix="17">
    <textBlock ix="0">Upplästes och lades till handlingarna följande från</textBlock>
    <textBlock ix="1">Valprövningsnämnden inkomna</textBlock>
  </contentBlock>
  <contentBlock ix="18">
    <textBlock ix="0">Berättelse om granskning av bevis för nya ersättare för riksdagsledamöter</textBlock>
    <textBlock ix="1">Till Valprövningsnämnden har från Riksskatteverket inkommit bevis om att Margareta Börjesson,</textBlock>
    <textBlock ix="2">Täby och Peter Althin, Hägersten (båda kd) utsetts till nya ersättare för riksdagsledamöter fr.o.m. den</textBlock>
    <textBlock ix="3">2 november 1998 sedan Karin Norlin (kd) avsagt sig sitt uppdrag som förste ersättare för riksdagsledamöter. Från Riksskatteverket har också inkommit ny bilaga till tidigare utfärdade bevis för ersättare.</textBlock>
    <textBlock ix="4">Valprövningsnämnden har denna dag granskat bevisen för de nya ersättarna och den nya bilagan till bevis för ersättare och därvid funnit att de blivit utfärdade i enlighet med 19 kap. 11 § vallagen.</textBlock>
    <textBlock ix="5">Stockholm den 9 november 1998</textBlock>
    <textBlock ix="6">Lars Tottie/</textBlock>
    <textBlock ix="7">Kerstin Siverby</textBlock>
  </contentBlock>
  <contentBlock ix="19">
    <textBlock ix="0">5 §  Meddelande om frågestund</textBlock>
  </contentBlock>
  <contentBlock ix="20">
    <textBlock ix="0">Talmannen meddelade att vid frågestunden torsdagen den 12 november kl. 14.00 skulle följande statsråd närvara:</textBlock>
    <textBlock ix="1">Statsminister Göran Persson, finansminister Erik</textBlock>
    <textBlock ix="2">Åsbrink, jordbruksminister Margareta Winberg, kulturminister Marita Ulvskog, utrikesminister Anna</textBlock>
    <textBlock ix="3">Lindh, näringsminister Björn Rosengren och statsrådet Britta Lejon.</textBlock>
  </contentBlock>
  <contentBlock ix="21">
    <textBlock ix="0">6 §  Meddelande om ändring i kammarens sammanträdesplan</textBlock>
  </contentBlock>
  <contentBlock ix="22">
    <textBlock ix="0">Talmannen meddelade att arbetsplenum skulle äga rum torsdagen den 26 november kl. 12.00.</textBlock>
  </contentBlock>
  <contentBlock ix="23">
    <textBlock ix="0">7 §  Svar på interpellationerna 1998/99:10 och</textBlock>
    <textBlock ix="1">11 om kommunal näringsverksamhet samt kommunallagen och kommunal verksamhet</textBlock>
  </contentBlock>
  <contentBlock ix="24">
    <textBlock ix="0">Anf.  4  Statsrådet MONA SAHLIN (s):</textBlock>
    <textBlock ix="1">Fru talman! Ola Karlsson har frågat mig vilka åtgärder jag avser vidta för att minska riskerna för konkurrenssnedvridningar främst för småföretag i samband med skattesubventionerad kommunal näringsverksamhet. Ola Karlsson menar, med utgångspunkt från verksamhet som bedrivs av kommuner i energi- och bostadsbolag, i arbetslöshetsprojekt, i bibliotek, i simhallar och andra anläggningar, att risken för att riktiga jobb och företag slås ut av skattesubventionerad kommunal näringsverksamhet måste minimeras och att regelverken bör skärpas vad gäller upphandling, redovisning och affärsmässighet så att konkurrens kan ske på lika villkor.</textBlock>
    <textBlock ix="2">Ola Karlsson har också frågat mig vilka åtgärder jag avser vidta för att stärka kommunmedlemmarnas möjligheter att laglighetspröva alla de verksamheter som garanteras av kommunala skattemedel. Vidare undrar Ola Karlsson hur Småföretagsdelegationens och Konkurrensverkets förslag om konkurrensproblem för småföretag i den kommunala sektorn kommer att hanteras. Jag besvarar interpellationerna i ett sammanhang.</textBlock>
    <textBlock ix="3">Kommuner får enligt kommunallagen (1991:900)</textBlock>
    <textBlock ix="4">själva ha hand om sådana angelägenheter av allmänt intresse som har anknytning till kommunens område eller dess medlemmar som inte skall handhas enbart av staten, en annan kommun, ett annat landsting eller någon annan. Vidare får kommuner driva näringsverksamhet, om den drivs utan vinstsyfte och går ut på att tillhandahålla allmännyttiga anläggningar eller tjänster åt medlemmarna i kommunen. Kommunen kan välja mellan att driva sin verksamhet i förvaltningsform eller i annan form, t.ex. i aktiebolag.</textBlock>
    <textBlock ix="5">Kommunala företag är emellertid på samma sätt som kommunen bundna av lokaliseringsprincipen och kravet på att den verksamhet som bedrivs är av allmänt intresse för kommunmedlemmarna. Kommunallagen innehåller också bestämmelser om laglighetsprövning av kommunala beslut. Den omfattar emellertid inte kommunala företag. I konstitutionsutskottets betänkande 1996/97:KU12, där frågan senast behandlades av riksdagen, uttalades att ansvaret för att verksamhet i ett kommunalt bolag ligger inom ramen för den kommunala kompetensen primärt åvilar styrelse och bolagsstämma. Konstitutionsutskottet menade att införandet av en möjlighet att laglighetspröva beslut av kommunala bolag strider mot de angivna grundläggande villkoren för en verksamhet som bedrivs i bolagsform och angav att en sådan möjlighet inte borde införas.</textBlock>
    <textBlock ix="6">Det kommunala uppdraget som det kommer till uttryck i kommunallagen skall göra det möjligt att utforma den kommunala verksamhetens omfattning, inriktning och verksamhetsformer på ett flexibelt sätt utifrån förutsättningarna i varje enskild kommun. Jag är medveten om att främst små och medelstora företag på lokala marknader från tid till annan ifrågasätter om konkurrensen med kommunal näringsverksamhet sker på lika villkor och att kritiken tar sin utgångspunkt i att offentlig och privat verksamhet har så olika utgångspunkter och förutsättningar att riskerna för konkurrenssnedvridningar är stora.</textBlock>
    <textBlock ix="7">Jag vill först slå fast att de små och medelstora företagen har och kommer att ha en stor betydelse för att stärka och utveckla näringslivets konkurrensförmåga och för att skapa nya jobb. Småföretagens villkor och tillväxtförutsättningar kommer att bli en viktig del i arbetet att nå regeringens sysselsättningsmål och skapa förutsättningar för tillväxt. I det arbetet ingår bl.a. att undanröja hinder för småföretagandet både på områden som Ola Karlsson tar upp och på andra områden som har lyfts fram bl.a. av Småföretagsdelegationen och Konkurrensverket. En självklar utgångspunkt i arbetet vad gäller förhållandet till den offentliga sektorn är att varken kommunal eller annan offentlig näringsverksamhet får slå ut jobb eller hindra tillväxtförutsättningarna i privata företag.</textBlock>
    <textBlock ix="8">I debatten om kommunal näringsverksamhet framförs ofta att all offentlig näringsverksamhet bör avvecklas. Jag tror emellertid inte att det vare sig är möjligt eller önskvärt att åstadkomma en sådan total boskillnad mellan offentlig och privat verksamhet.</textBlock>
    <textBlock ix="9">Det är ofrånkomligt att privat och offentlig verksamhet ibland går i varandra, att de samarbetar och att de möts på en marknad. Om så sker är det emellertid mycket angeläget att villkoren är så konkurrensneutrala som möjligt. Det här är ingen ny fråga, och ett exempel på åtgärder för att motverka risker för undanträngningseffekter inom ramen för arbetsmarknadspolitiken är det kontaktråd för konkurrensfrågor som sedan länge finns knutet till Samhall. Kontaktrådet, som består av företrädare för näringslivet och</textBlock>
    <textBlock ix="10">Samhall, tar upp och utreder klagomål om konkurrensnedvridningar i enskilda fall.</textBlock>
    <textBlock ix="11">Regeringen inrättade vidare i början av året ett råd för konkurrens på lika villkor mellan offentlig och privat sektor där näringslivet, kommuner och landsting ingår. Rådets uppgift är att behandla enskilda klagomål om konkurrenssnedvridningar och att försöka nå en samsyn om de långsiktiga spelreglerna. I</textBlock>
    <textBlock ix="12">rådet kan allt från lagstiftningsfrågor till interna handlingsregler diskuteras. Det är min förhoppning att rådets arbete skall leda till konkreta resultat och vid behov väl förankrade förslag, och jag kommer med uppmärksamhet att följa rådets arbete.</textBlock>
    <textBlock ix="13">I kommunalrättsliga frågor kommer jag att samråda med statsrådet Britta Lejon.</textBlock>
    <textBlock ix="14">Småföretagsfrågorna är ett mycket viktigt arbetsområde för regeringen. Här utgör de förslag som bl.a.</textBlock>
    <textBlock ix="15">Småföretagsdelegationen lämnat en betydelsefull grund för arbetet i Regeringskansliet och en särskild arbetsgrupp har inrättats i Närings- och handelsdepartementet för att bereda dessa frågor vidare. Jag räknar med att kunna återkomma med mer konkreta förslag i dessa delar fortlöpande men också i samband med att en ny tillväxtstrategi presenteras av regeringen under våren nästa år.</textBlock>
  </contentBlock>
  <contentBlock ix="25">
    <textBlock ix="0">Anf.  5  OLA KARLSSON (m):</textBlock>
    <textBlock ix="1">Fru talman! Jag skall börja med att tacka statsrådet för svaret, även om jag inte blir så alldeles klok på det. Min utgångspunkt har varit och är att kommuner inte skall bedriva näringsverksamhet. Skälen för det är flera. Jag tar upp några av dem i mina interpellationer.</textBlock>
    <textBlock ix="2">Ett av de viktigaste skälen är demokratiskälet. Det finns en mycket lång rad exempel runt om landet på kommunal näringsverksamhet och kommunala bolag där man ägnar sig åt verksamhet som man egentligen inte skulle få ägna sig åt enligt kommunallagen.</textBlock>
    <textBlock ix="3">Man blir t.ex. litet bekymrad när man läser Skellefteå kommuns årsredovisning från 1996 och konstaterar att för den resebyråverksamhet som kommunen bedriver har antalet utlandsresor minskat under</textBlock>
    <textBlock ix="4">1996. Det finns någonting i kommunallagen som handlar om lokaliseringsprincipen, dvs. att kommunen bara skall syssla med verksamhet inom den egna kommunen. När en kommun då bedriver utlandsresor kan man undra hur det kan gå till. I Skellefteå bedrev man också korvfabrik, kaféer, restauranger och mycket annat. Det finns också en rad andra exempel runt om i landet på att kommuner bedriver verksamhet som de inte borde få göra enligt kommunallagen.</textBlock>
    <textBlock ix="5">Jag tycker att det borde vara ett oavvisligt krav att vi låter medborgarna få en möjlighet att pröva om den här verksamheten är kompetensenlig. Jag föreslår inte att vi skall införa några nya kriterier utan bara att vi skall låta medborgarna få pröva lagligheten av den här verksamheten.</textBlock>
    <textBlock ix="6">Jag blir litet bekymrad över att jag inte möter någon uppfattning från statsrådet. Anser statsrådet att kommuner skall kunna driva icke kompetensenlig verksamhet på det sätt som sker? Anser statsrådet att detta är bra? Om det inte är bra kan statsrådet kanske ge besked om statsrådet kommer att föreslå några åtgärder för att ge kommunmedborgarna möjlighet att laglighetspröva detta. Varför skall kommunmedborgarna inte ens ha möjlighet att gå till domstol och pröva om detta är förenligt med kommunallagens regler eller inte?</textBlock>
    <textBlock ix="7">De andra problemen hänför sig ju till konkurrensproblematiken. Det kan röra samma verksamheter. Det rör korvfabriken i Skellefteå, de olika kaféerna i Skellefteå, Lindesberg och runt om landet och det rör den bensinförsäljning, byggmaskinsuthyrning, biluthyrning och byggverksamhet som olika kommuner bedriver med hjälp av skatter.</textBlock>
    <textBlock ix="8">Företagaren möter en situation där han inte bara skall finansiera sin egen verksamhet och betala lönen till de egna anställda, utan han skall också betala lönen till de anställda i den kommunala näringsverksamheten. Jag tycker att detta är otillständigt. Jag tycker att vi skall ge småföretagarna rättvisa villkor.</textBlock>
    <textBlock ix="9">Därför vill jag återupprepa frågan i interpellationen. Avser statsrådet att göra någonting åt detta?</textBlock>
    <textBlock ix="10">Hela interpellationssvaret handlar om att det har inrättas råd eller vad riksdagen tidigare uttalat. Jag vill fråga: Vad anser statsrådet? Är det bra som det är, eller kommer det några förslag?</textBlock>
  </contentBlock>
  <contentBlock ix="26">
    <textBlock ix="0">Anf.  6  JOHAN PEHRSON (fp):</textBlock>
    <textBlock ix="1">Fru talman! Jag efterlyser också de rent konkreta förslagen. Det är tydligt att statsrådet Mona Sahlin gärna vill förbättra och vurma för småföretagen. Det är väldigt bra och nödvändigt för Sverige om vi skall komma till rätta med arbetslösheten. Men för mig handlar ändå detta med kommunal näringsverksamhet i allmänhet och kommunala bolag i synnerhet om ett djupare problem. Det handlar om vad kommunerna skall göra. Varför har vi kommuner, och vad är deras huvudsakliga uppgifter? De har inte skapats för att driva affärer, varken i stort eller smått.</textBlock>
    <textBlock ix="2">Jag är av den ortodoxa uppfattningen att kommunerna skall ägna sig åt rena kärnuppgifter, nämligen skola, vård och omsorg. Det är ett mantra som vi alla känner igen från den gångna valrörelsen. Men det kommer ju gång på gång bevis på att kommunerna håller på med andra saker. Detta är mycket allvarligt.</textBlock>
    <textBlock ix="3">Därför tycker jag att det är viktigt att vi försöker hitta ett sätt att minska den kommunala bolagssektorn i synnerhet, men gärna näringsverksamheten i allmänhet också. Det är en demokratifråga.</textBlock>
    <textBlock ix="4">I kommunala bolag saknas insyn. Vi saknar öppenhet. Det är svårt att få insyn i de kommunala bolag som finns i dag. I Örebro kommun, som jag kommer ifrån, har majoriteten nu beslutat att man skall minska antalet platser i styrelsen i det stora kommunala bostadsbolaget så att väldigt många partier inte får någon insyn. Detta är ett stort problem.</textBlock>
    <textBlock ix="5">Man blir hänvisade till årsredovisningar och andra handlingar som man har tillgång till.</textBlock>
    <textBlock ix="6">Det är alltså ett demokratiproblem. Det finns ingen insyn och ingen öppenhet.</textBlock>
    <textBlock ix="7">Vi dränerar ju också kommunen på resurser. Fokus borde ha varit på att fixa vården, skolan och omsorgen. Det är det som kommunerna skall ägna sig åt i första hand, och inte åt att leka direktörer som man gör i dag. Förutom de personella resurserna drar man dessutom ekonomiska resurser från dessa områden.</textBlock>
    <textBlock ix="8">Det är stora kapital som är uppbundna i kommunala bolag som i stället borde kunnas satsas på infrastruktur i skolan eller vården. Det tränger dessutom ut den privata näringssektorn som Ola Karlsson var inne på förut.</textBlock>
    <textBlock ix="9">Man tar också risker med skattepengar. Det tas stora risker med våra skattepengar i kommunerna.</textBlock>
    <textBlock ix="10">Många kommunala bolag är i dag i praktiken stora svarta hål där vi kan ösa in hur många miljoner, nästan miljarder, som helst.</textBlock>
    <textBlock ix="11">I går fick vi rapporter om Munkedals kommun där det kommunala bostadsbolaget snabbare och snabbare närmar sig ruinens brant. I dag har vi fått ytterligare uppgifter om det allvarliga läget i de kommunala bostadsbolagen.</textBlock>
    <textBlock ix="12">Sedan skall man inte heller bortse ifrån att många av de skandaler som varit mycket tråkiga - många av oss har säkert fått ägna valrörelsen åt att försvara och förklara dem - har skett i kommunala bolag. Det är också något som jag tycker att man skall ta hänsyn till.</textBlock>
    <textBlock ix="13">Jag hoppas därför att statsrådet Mona Sahlin återkommer, som hon har sagt, innan jul med åtgärder för att komma till rätta med de här problemen och för att öka möjligheten för små företag att konkurrera. Jag hoppas också att hon då tar med en plan på hur vi skall få tydliga mål för att på lång sikt kraftigt minska den kommunala bolagssektorn och förbättra demokratin och få kommunerna att satsa på det som är allra viktigast.</textBlock>
  </contentBlock>
  <contentBlock ix="27">
    <textBlock ix="0">Anf.  7  Statsrådet MONA SAHLIN (s):</textBlock>
    <textBlock ix="1">Fru talman! Med anledning av vad både Ola</textBlock>
    <textBlock ix="2">Karlsson och Johan Pehrson har sagt vill jag börja med att säga mycket tydligt att jag också tycker att det är oerhört viktigt att den offentliga sektorn inte sänder ut dubbla budskap. Det är ju det vi diskuterar nu.</textBlock>
    <textBlock ix="3">Kommunerna har oerhört viktiga uppgifter på sina kärnområden. Dit hör vården, skolan och omsorgen.</textBlock>
    <textBlock ix="4">Men sedan jobbar man också aktivt med att främja tillväxt och inte minst med att skapa företagsanda ute i sina respektive områden. Då måste man själv vara oerhört noga med att inte utsätta sig för misstro och kritik för att man eventuellt skulle konkurrera ut de privata företag som man själv har till uppgift att gynna.</textBlock>
    <textBlock ix="5">Jag vill hålla med om - och det tycker jag att jag uttryckte också i mitt första svar - att det finns områden som kommunerna inte borde ägna sig åt. Dit hör solarier, gym, kaffe, bilreparationer osv. Jag tycker att det finns ett utrymme för självrannsakan ute i kommunerna. Det är viktigt att kommunerna har en mycket väl genomtänkt strategi för var man själv tycker att gränsen går. Om det finns minsta risk för påverkan på den privata sektorns utveckling bör kommunerna avstå från att bedriva egen verksamhet på de områdena. Jag är beredd att föra den här diskussionen vidare också med kommunsektorn när vi diskuterar tillväxtstrategier.</textBlock>
    <textBlock ix="6">Det är också viktigt att säga att kommunal verksamhet skall bedrivas inom de ramar som lagstiftning och andra regler ställer upp. Det är därför laglighetsprövning, som Ola Karlsson tar upp igen, är ett mycket viktigt instrument. Men bolagsformen är en generell juridisk form, oavsett ägande. Jag undrar därför hur Ola Karlsson egentligen tänker när han diskuterar andra möjligheter till laglighetsprövning än de som är giltiga för alla bolag, oavsett vem som äger dem.</textBlock>
    <textBlock ix="7">Jag håller dock med om grundproblemet, som båda debattörerna har fört upp. Jag har här också visat att jag tar frågan på allvar och tänker följa upp den.</textBlock>
  </contentBlock>
  <contentBlock ix="28">
    <textBlock ix="0">Anf.  8  OLA KARLSSON (m):</textBlock>
    <textBlock ix="1">Fru talman! För att börja med det allra sista: Visst är det så att aktiebolag är en form för mycket olika verksamheter. Men detta att det finns offentliga aktiebolag och att det finns privata aktiebolag med olika ägande har ju inte hindrat att vi har olika regler för aktiebolag.</textBlock>
    <textBlock ix="2">Offentligt ägda aktiebolag, aktiebolag där kommuner har ett bestämmandeinflytande, lyder under offentlighetsprincipen. Det finns alltså ingenting som hindrar att vi ställer särskilda krav på bolag som ägs eller domineras av kommuner eller landsting. Det är alltså fullt tekniskt möjligt att införa en möjlighet att låta kommunmedborgarna pröva lagligheten av kommunal näringsverksamhet.</textBlock>
    <textBlock ix="3">Jag tycker ändå att det finns skäl att träffa statsrådet litet grand. Tycker statsrådet att det är rimligt att en kommunmedborgare skall nöja sig med att se att den egna kommunen med hjälp av de egna skattepengarna bedriver verksamhet utanför kommunallagens ram i ett kommunalt aktiebolag? Det sker dagligdags, och det finns mängder av exempel på det.</textBlock>
    <textBlock ix="4">Det finns mängder av exempel att hämta från bl.a.</textBlock>
    <textBlock ix="5">Underprissättningsutredningen. Tycker statsrådet att det är rimligt att kommunmedborgarna, för den del av verksamheten som garanteras av skattebetalarnas pengar, inte kan pröva om man håller sig inom kommunallagens hank och stör?</textBlock>
    <textBlock ix="6">Jag misstänker att jag kommer att möta ett antal frågor den kommande veckan. Det är nämligen ett antal företagare som känner till den här interpellationsdebatten. Jag tror att jag kommer att få frågan:</textBlock>
    <textBlock ix="7">Vad sade Mona Sahlin egentligen? Det kommer det att vara rätt så lätt att svara på. Jag kommer att kunna läsa ur protokollet.</textBlock>
    <textBlock ix="8">Men jag tror också att jag kommer att få frågan:</textBlock>
    <textBlock ix="9">Vad tyckte Mona Sahlin? Tyckte hon att det är bra som det är? På den frågan blir det inte lika lätt att svara. Å ena sidan säger statsrådet att hon skall följa utvecklingen och att det inte är rimligt att kommuner ägnar sig åt kaféer och solarier och mycket annat. Å</textBlock>
    <textBlock ix="10">andra sidan får vi inte en tillstymmelse till stavelse när det gäller åtgärder från henne som statsråd. Till statsrådets uppgifter hör ju att lägga fram förslag om ändringar av lagar och regler. Det gör att vi kan förbättra konkurrenssituationen för korvtillverkaren i</textBlock>
    <textBlock ix="11">Skellefteå, som drabbas av den kommunala korvfabriken, och för kaféägaren i Lindesberg, som drabbas av den kommunalt subventionerade mackan för 10 kr när han själv måste ta 29 kr eftersom han måste betala full lön för sina anställda.</textBlock>
    <textBlock ix="12">Till statsrådets uppgifter hör att lägga fram förslag om förändringar när vi vill förändra. Det finns en lång rad förslag om förändringar. De har lagts fram av</textBlock>
    <textBlock ix="13">Underprissättningsutredningen, av Konkurrensverket, av Småföretagsdelegationen. Det finns en stor flora att botanisera i för att göra det lättare för småföretagen att konkurrera på lika villkor. Kommer statsrådet att föreslå några sådana förändringar?</textBlock>
  </contentBlock>
  <contentBlock ix="29">
    <textBlock ix="0">Anf.  9  Statsrådet MONA SAHLIN (s):</textBlock>
    <textBlock ix="1">Fru talman! I sådana här debatter hör man det man vill höra. Alla de som har öron att lyssna med - och det tror jag också att Ola Karlsson har - kan höra, och så småningom också läsa, vad jag tycker om verksamhet som konkurrerar ut privat verksamhet, som kommunerna inte borde ägna sig åt. Jag har varit mycket tydlig. Det är en tydlig uppfattning jag har, och jag kommer nogsamt att följa utvecklingen.</textBlock>
    <textBlock ix="2">Men jag kommer inte att nöja mig med det. Jag har varit statsråd i fyra veckor, och vi kommer, som jag sade i slutet av mitt interpellationssvar, snarast att återkomma med förslag om direkta regelförenklingar för små och medelstora företag. Vi kommer också att fortsätta att göra detta till en stor och viktig del i tillväxtstrategin, och det är min ärliga uppfattning att dit hör reglerna för de små företagen.</textBlock>
    <textBlock ix="3">Jag vill också påpeka att det råd för konkurrens som tillkom i år och som är väldigt nytt inrättades som ett resultat av överläggningar mellan kommunerna, landstingen och den privata sektorn. Man ville pröva att lösa det här på frivillig väg. Då tycker jag att både Ola Karlsson och jag bör ge detta en chans.</textBlock>
    <textBlock ix="4">Skulle det visa sig att man behöver ytterligare befogenheter eller inte kommer fram på ett rimligt och effektivt sätt skall jag vara noggrann och snabb med att tillföra de möjligheterna.</textBlock>
    <textBlock ix="5">Ge rådet en chans, och låt inte den här debatten låta som om vi är oeniga i grunden om att offentlig och privat verksamhet skall konkurrera på lika villkor och om att kommunerna skall ägna sig åt sin kärnverksamhet.</textBlock>
  </contentBlock>
  <contentBlock ix="30">
    <textBlock ix="0">Anf.  10  OLA KARLSSON (m):</textBlock>
    <textBlock ix="1">Fru talman! Det låter väldigt bra om det faktiskt kommer förslag i slutet av det här riksdagsåret om väsentligt förbättrade villkor för småföretagen.</textBlock>
    <textBlock ix="2">Jag tycker ändå att det hade varit bra om man i interpellationssvaret hade andats något om det blir något förslag vad gäller möjligheten för medborgarna att faktiskt pröva om de kommunala bolagen håller sig inom kommunallagens regler och om det kommer några förslag till förändringar av konkurrensvillkoren för småföretagen. Det är ju en sak att som politiker stå i kammaren och säga att man tycker att det ena eller det andra är mindre bra. Men det är en helt annan sak att som statsråd lägga fram förslag till förändringar av lagar och regler som gör att man som småföretagare faktiskt har en reell chans att verka på lika och rimliga villkor.</textBlock>
    <textBlock ix="3">Konkurrensrådet är förvisso ganska färskt. Men</textBlock>
    <textBlock ix="4">Underprissättningsutredningen är inte lika färsk, och problemen är inte lika färska. Vi har sett dem under i stort sett hela 90-talet. Nästan varje vecka kan vi läsa i tidningarna om hur olika kommunala verksamheter plågar och missgynnar småföretagarna och om hur kommunala bolag behöver mångmiljonbelopp för att klara sig.</textBlock>
    <textBlock ix="5">Jag har väntat på att Jörgen Andersson skulle göra något under de gångna åren efter interpellationsdebatter och motionsskrivande. Inget har hänt hittills.</textBlock>
    <textBlock ix="6">Jag får hoppas att det går något litet fortare med Mona Sahlin som statsråd, och jag önskar verkligen att vi får bättre och rättvisa villkor för småföretagen.</textBlock>
  </contentBlock>
  <contentBlock ix="31">
    <textBlock ix="0">Överläggningen var härmed avslutad.</textBlock>
  </contentBlock>
  <contentBlock ix="32">
    <textBlock ix="0">8 §  Anmälan om inkomna faktapromemorior om förslag från Europeiska kommissionen</textBlock>
  </contentBlock>
  <contentBlock ix="33">
    <textBlock ix="0">Talmannen anmälde att följande faktapromemorior om förslag från Europeiska kommissionen inkommit och delats ut till kammarens ledamöter:</textBlock>
    <textBlock ix="1">Förslag till rådets rekommendation om begränsning av befolkningens exponering för elektromagnetiska fält 0 Hz-300 GHz 9620/98 SAN</textBlock>
    <textBlock ix="2">Sjätte översikten över statliga stöd i Europeiska gemenskapen inom tillverkningsindustrin och vissa andra sektorer KOM (98) 417</textBlock>
    <textBlock ix="3">Förslag till Europaparlamentets och rådets förslag till förordning (EG) om särläkemedel KOM (98) 450</textBlock>
    <textBlock ix="4">Kommissionens årliga rapport om det europeiska programmet för återuppbyggnad och utveckling i</textBlock>
    <textBlock ix="5">Sydafrika (EPRD). Årsrapport 1996-1997</textBlock>
    <textBlock ix="6">KOM (98) 502</textBlock>
    <textBlock ix="7">Förslag till rådets förordning om det allmänna preferenssystemet KOM (98) 521</textBlock>
    <textBlock ix="8">Meddelande från kommissionen till rådet angående företagstjänsternas bidrag till industrins prestationsförmåga: ett gemensamt politiskt rammeddelande KOM (98) 534</textBlock>
  </contentBlock>
  <contentBlock ix="34">
    <textBlock ix="0">9 §  Hänvisning av ärenden till utskott</textBlock>
  </contentBlock>
  <contentBlock ix="35">
    <textBlock ix="0">Föredrogs och hänvisades</textBlock>
    <textBlock ix="1">Propositioner</textBlock>
    <textBlock ix="2">1998/99:23 och 24 till justitieutskottet</textBlock>
  </contentBlock>
  <contentBlock ix="36">
    <textBlock ix="0">Redogörelse</textBlock>
    <textBlock ix="1">1998/99:JO1 till konstitutionsutskottet</textBlock>
  </contentBlock>
  <contentBlock ix="37">
    <textBlock ix="0">10 §  Bordläggning</textBlock>
  </contentBlock>
  <contentBlock ix="38">
    <textBlock ix="0">Anmäldes och bordlades</textBlock>
    <textBlock ix="1">Motioner med anledning av prop. 1998/99:13 Avgaser och buller från mobila maskiner</textBlock>
    <textBlock ix="2">1998/99:MJ3 av Johnny Gylling (kd)</textBlock>
    <textBlock ix="3">1998/99:MJ4 av Maggi Mikaelsson m.fl. (v)</textBlock>
    <textBlock ix="4">1998/99:MJ5 av Gudrun Lindvall m.fl. (mp)</textBlock>
  </contentBlock>
  <contentBlock ix="39">
    <textBlock ix="0">med anledning av prop. 1998/99:18 Vissa punktskatte- och tullfrågor</textBlock>
    <textBlock ix="1">1998/99:Sk6 av Per Rosengren m.fl. (v)</textBlock>
  </contentBlock>
  <contentBlock ix="40">
    <textBlock ix="0">med anledning av prop. 1998/99:19 Ändringar i lagen</textBlock>
    <textBlock ix="1">(1993:768) åtgärder mot penningtvätt, m.m.</textBlock>
    <textBlock ix="2">1998/99:Ju3 av Gun Hellsvik m.fl. (m)</textBlock>
  </contentBlock>
  <contentBlock ix="41">
    <textBlock ix="0">med anledning av förs. 1998/99:RR2 Riksdagens revisorers förslag angående primärvården</textBlock>
    <textBlock ix="1">1998/99:So17 av Chris Heister m.fl. (m)</textBlock>
    <textBlock ix="2">1998/99:So18 av Thomas Julin m.fl. (mp)</textBlock>
  </contentBlock>
  <contentBlock ix="42">
    <textBlock ix="0">11 §  Anmälan om interpellationer</textBlock>
  </contentBlock>
  <contentBlock ix="43">
    <textBlock ix="0">Anmäldes att följande interpellationer framställts</textBlock>
  </contentBlock>
  <contentBlock ix="44">
    <textBlock ix="0">den 6 november</textBlock>
  </contentBlock>
  <contentBlock ix="45">
    <textBlock ix="0">1998/99:18 av Ulla-Britt Hagström (kd) till statsministern</textBlock>
    <textBlock ix="1">En samlad familje- och boendepolitik</textBlock>
    <textBlock ix="2">1998/99:19 av Siv Holma (v) till finansministern</textBlock>
    <textBlock ix="3">Skatteutjämningen och glesbygdslänen</textBlock>
    <textBlock ix="4">1998/99:20 av Tom Heyman (m) till näringsministern</textBlock>
    <textBlock ix="5">Sjöfart</textBlock>
  </contentBlock>
  <contentBlock ix="46">
    <textBlock ix="0">den 9 november</textBlock>
  </contentBlock>
  <contentBlock ix="47">
    <textBlock ix="0">1998/99:21 av Lars Ohly (v) till statsrådet Leif Pagrotsky</textBlock>
    <textBlock ix="1">Vapenexport till Sydkorea</textBlock>
  </contentBlock>
  <contentBlock ix="48">
    <textBlock ix="0">den 10 november</textBlock>
  </contentBlock>
  <contentBlock ix="49">
    <textBlock ix="0">1998/99:22 av Carina Hägg (s) till justitieministern</textBlock>
    <textBlock ix="1">Ideologiska brott</textBlock>
    <textBlock ix="2">1998/99:23 av Stefan Attefall (kd) till näringsministern</textBlock>
    <textBlock ix="3">Åtgärder mot arbetslösheten</textBlock>
  </contentBlock>
  <contentBlock ix="50">
    <textBlock ix="0">Interpellationerna redovisas i bilaga som fogas till riksdagens snabbprotokoll tisdagen den 17 november.</textBlock>
  </contentBlock>
  <contentBlock ix="51">
    <textBlock ix="0">12 §  Anmälan om frågor för skriftliga svar</textBlock>
  </contentBlock>
  <contentBlock ix="52">
    <textBlock ix="0">Anmäldes att följande frågor för skriftliga svar framställts</textBlock>
  </contentBlock>
  <contentBlock ix="53">
    <textBlock ix="0">den 3 november</textBlock>
  </contentBlock>
  <contentBlock ix="54">
    <textBlock ix="0">1998/99:40 av andre vice talman Eva Zetterberg (v)</textBlock>
    <textBlock ix="1">till utrikesministern</textBlock>
    <textBlock ix="2">Katastroferna i Nicaragua</textBlock>
  </contentBlock>
  <contentBlock ix="55">
    <textBlock ix="0">den 4 november</textBlock>
  </contentBlock>
  <contentBlock ix="56">
    <textBlock ix="0">1998/99:41 av Jerry Martinger (m) till näringsministern</textBlock>
    <textBlock ix="1">Färjetrafiken mellan Gotland och fastlandet</textBlock>
    <textBlock ix="2">1998/99:42 av Jerry Martinger (m) till näringsministern</textBlock>
    <textBlock ix="3">Infrastrukturen i Visby hamn</textBlock>
    <textBlock ix="4">1998/99:43 av Jerry Martinger (m) till näringsministern</textBlock>
    <textBlock ix="5">Ekonomiskt stöd till Gotlandstrafiken</textBlock>
    <textBlock ix="6">1998/99:44 av Dan Ericsson (kd) till jordbruksministern</textBlock>
    <textBlock ix="7">Exportkreditgarantier</textBlock>
  </contentBlock>
  <contentBlock ix="57">
    <textBlock ix="0">den 6 november</textBlock>
  </contentBlock>
  <contentBlock ix="58">
    <textBlock ix="0">1998/99:45 av Yvonne Ruwaida (mp) till utrikesministern</textBlock>
    <textBlock ix="1">Augusto Pinochet</textBlock>
    <textBlock ix="2">1998/99:46 av Carina Hägg (s) till justitieministern</textBlock>
    <textBlock ix="3">Kriminalvården</textBlock>
    <textBlock ix="4">1998/99:47 av Carina Hägg (s) till näringsministern</textBlock>
    <textBlock ix="5">Länsstyrelserna och 2000-årsskiftet</textBlock>
    <textBlock ix="6">1998/99:48 av Rosita Runegrund (kd) till socialministern</textBlock>
    <textBlock ix="7">Sekretess på biologiskt provmaterial</textBlock>
    <textBlock ix="8">1998/99:49 av Sten Tolgfors (m) till statsrådet Pierre</textBlock>
    <textBlock ix="9">Schori</textBlock>
    <textBlock ix="10">Uppehållstillstånd för vuxenadopterade</textBlock>
    <textBlock ix="11">1998/99:50 av Kenth Skårvik (fp) till jordbruksministern</textBlock>
    <textBlock ix="12">Pilbågsjakt</textBlock>
  </contentBlock>
  <contentBlock ix="59">
    <textBlock ix="0">den 9 november</textBlock>
  </contentBlock>
  <contentBlock ix="60">
    <textBlock ix="0">1998/99:51 av Johnny Gylling (kd) till näringsministern</textBlock>
    <textBlock ix="1">Karlshamnsverket</textBlock>
  </contentBlock>
  <contentBlock ix="61">
    <textBlock ix="0">den 10 november</textBlock>
  </contentBlock>
  <contentBlock ix="62">
    <textBlock ix="0">1998/99:52 av Carina Hägg (s) till justitieministern</textBlock>
    <textBlock ix="1">Förrättare av vigsel och partnerskap</textBlock>
    <textBlock ix="2">1998/99:53 av Carina Hägg (s) till statsrådet Ingegerd Wärnersson</textBlock>
    <textBlock ix="3">Dyslektiker</textBlock>
    <textBlock ix="4">1998/99:54 av Margareta Viklund (kd) till försvarsministern</textBlock>
    <textBlock ix="5">Beredskap för att bekämpa sabotage</textBlock>
    <textBlock ix="6">1998/99:55 av Yvonne Ruwaida (mp) till miljöministern</textBlock>
    <textBlock ix="7">Utsläpp av växthusgaser</textBlock>
    <textBlock ix="8">1998/99:56 av Sonja Fransson (s) till utbildningsministern</textBlock>
    <textBlock ix="9">KK-stiftelsen</textBlock>
  </contentBlock>
  <contentBlock ix="63">
    <textBlock ix="0">Frågorna redovisas i bilaga som fogas till riksdagens snabbprotokoll tisdagen den 17 november.</textBlock>
  </contentBlock>
  <contentBlock ix="64">
    <textBlock ix="0">13 §  Anmälan om skriftliga svar på frågor</textBlock>
  </contentBlock>
  <contentBlock ix="65">
    <textBlock ix="0">Anmäldes att följande skriftliga svar på frågor inkommit</textBlock>
  </contentBlock>
  <contentBlock ix="66">
    <textBlock ix="0">den 3 november</textBlock>
  </contentBlock>
  <contentBlock ix="67">
    <textBlock ix="0">1998/99:21 av Stig Eriksson (v) till näringsministern</textBlock>
    <textBlock ix="1">Vattenfall AB</textBlock>
    <textBlock ix="2">1998/99:26 av Kenneth Johansson (c) till näringsministern</textBlock>
    <textBlock ix="3">Nya Vasaskog AB</textBlock>
    <textBlock ix="4">1998/99:29 av Siv Holma (v) till näringsministern</textBlock>
    <textBlock ix="5">Assi Domäns verksamhet i Piteå</textBlock>
  </contentBlock>
  <contentBlock ix="68">
    <textBlock ix="0">den 4 november</textBlock>
  </contentBlock>
  <contentBlock ix="69">
    <textBlock ix="0">1998/99:28 av Jerry Martinger (m) till justitieministern</textBlock>
    <textBlock ix="1">Offentlighetsprincipen</textBlock>
    <textBlock ix="2">1998/99:34 av andre vice talman Eva Zetterberg (v)</textBlock>
    <textBlock ix="3">till utrikesministern</textBlock>
    <textBlock ix="4">Arresteringen av Augusto Pinochet</textBlock>
    <textBlock ix="5">1998/99:36 av Stig Eriksson (v) till inrikesministern</textBlock>
    <textBlock ix="6">Bostadsdelegationens riktlinjer</textBlock>
  </contentBlock>
  <contentBlock ix="70">
    <textBlock ix="0">den 5 november</textBlock>
  </contentBlock>
  <contentBlock ix="71">
    <textBlock ix="0">1998/99:33 av Marie Engström (v) till näringsministern</textBlock>
    <textBlock ix="1">Sysselsättningen i Hagforsregionen</textBlock>
  </contentBlock>
  <contentBlock ix="72">
    <textBlock ix="0">Svaren redovisas i bilaga som fogas till riksdagens snabbprotokoll tisdagen den 17 november.</textBlock>
  </contentBlock>
  <contentBlock ix="73">
    <textBlock ix="0">14 §  Kammaren åtskildes kl. 14.59.</textBlock>
  </contentBlock>
  <contentBlock ix="74">
    <textBlock ix="0"></textBlock>
    <textBlock ix="1">Förhandlingarna leddes av talmannen.</textBlock>
  </contentBlock>
</protocol>
