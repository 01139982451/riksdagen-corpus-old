<protocol id="prot-199798--51">
  <contentBlock ix="0">
    <textBlock ix="0">Det justerade protokollet beräknas utkomma om 3 veckor</textBlock>
    <textBlock ix="1"> -----------------------------------------------------------------------</textBlock>
    <textBlock ix="2">1 §  Meddelande om fördröjt svar på interpellation</textBlock>
    <textBlock ix="3">Till kammaren hade inkommit följande skrivelse:</textBlock>
    <textBlock ix="4">Interpellation 1997/98:98</textBlock>
    <textBlock ix="5">Till riksdagen Interpellation 1997/98:98 av Per Bill (m) om Posten AB. Nästa tillfälle att besvara interpellationer i kammaren är den 20 januari 1998, men då är jag i Indonesien som ledare för en näringslivsdelegation. Interpellationen kommer därför att besvaras tisdagen den 27 januari 1998. Stockholm den 17 december 1997 Ines Uusmann</textBlock>
    <textBlock ix="6">2 §  Hänvisning av ärenden till utskott och beslut om förlängd motionstid</textBlock>
    <textBlock ix="7">Föredrogs och hänvisades Propositioner 1997/98:42 till justitieutskottet 1997/98:46 till bostadsutskottet 1997/98:47 till näringsutskottet 1997/98:52 till konstitutionsutskottet</textBlock>
    <textBlock ix="8">Kammaren biföll talmannens förslag att motionstiden för ovanstående propositioner skulle förlängas till den 23 januari 1998.</textBlock>
    <textBlock ix="9">Propositoner 1997/98:43 och 44 till konstitutionsutskottet 1997/98:45 till jordbruksutskottet 1997/98:49 till konstitutionsutskottet</textBlock>
    <textBlock ix="10">Kammaren biföll talmannens förslag att motionstiden för ovanstående propositioner skulle förlängas till den 5 februari 1998.</textBlock>
    <textBlock ix="11">Motioner 1997/98:Jo24-Jo28 till jordbruksutskottet</textBlock>
    <textBlock ix="12">3 §  Statsbudget för budgetåret 1998</textBlock>
    <textBlock ix="13">Föredrogs Finansutskottets betänkande 1997/98:FiU10 Statsbudget för budgetåret 1998</textBlock>
    <textBlock ix="14">Kammaren biföll utskottets förslag att ärendet fick avgöras efter endast en bordläggning. Beslut</textBlock>
    <textBlock ix="15">Kammaren biföll utskottets hemställan.</textBlock>
    <textBlock ix="16">4 §  Avslutning</textBlock>
    <textBlock ix="17">Anf.  1  TALMANNEN: Ärade kammarledamöter! Riksdagsarbetet denna höst närmar sig nu äntligen sin fullbordan, och vi får inom kort - det tror vi alla på - en välförtjänt helgledighet, som jag hoppas t.o.m. från i eftermiddag bordlagda propositioner, åtminstone någon tid. Jag vill tacka alla som på olika sätt har bidragit till att vi faktiskt kan bli färdiga i rimlig tid i kväll. När jag inför de avslutande ord som jag nu vill framföra funderade över vårt gemensamma uppdrag i riksdagen var det naturligt att tankarna gick till de fem ledamöter som lämnat riksdagen denna höst.  De är alla - fyra kvinnor och en man - färgstarka politiker, som på vitt skilda sätt spelat - och fortsätter att spela - viktiga roller i svenskt samhällsliv. De är goda representanter för vår parlamentariska demokrati. Demokratins möjligheter har funnits i, och kommer alltid att finnas i, det trägna, envetna och gnetiga vardagsarbetet, i en sann reformistisk anda. Detta arbete sker alltid på lång sikt, det förutsätter samtal mer än konfrontation, och ganska sällan duger det som underhållning. Så måste det få vara, och det tycker jag att vi skall kräva respekt för. Men demokratins möjligheter finns också i varje enskild förtroendevalds rätt att vara sig själv, att vara personlig i sitt politiska uppdrag och engagemang. Demokratin behöver lojalitet och samarbete, men också egensinniga, självständiga och ibland olydiga företrädare, med mod att gå före opinionen. Sådana människor och politiker är inte alltid slätkammade. De har inte alltid det välanpassade och medialt tillrättalagda 15-sekunderssvaret på livets alla frågor - men de väcker respekt och tilltro genom sitt personliga sätt att utöva sitt uppdrag och ger på så sätt sitt bidrag till stärkt demokrati. Jag har ofta här i talmansstolen kunnat glädja mig åt ledamöternas sätt att uppträda just på det sättet i era framträdanden här i kammaren. Innan vi nu skiljs åt vill jag särskilt tacka de fem ledamöter som lämnat riksdagen under denna höst för andra uppdrag, för det arbete och engagemang som de har bidragit med i riksdagsarbetet. Margareta E Nordenvall kom till riksdagen 1994 med en bakgrund som läkare och med erfarenhet av kommunala uppdrag i Nacka och Stockholms läns landsting. Margareta Nordenvall har varit verksam inom utbildningsutskottet. Hon har varit mycket aktiv i kammaren, och hon tillträdde i september posten som VD för Sophiahemmet. När riksdagen för en månad sedan debatterade budgetramarna företräddes Folkpartiet för sista gången av den välkända politiker som nått sin respekterade och centrala ställning i svensk politik på en jämförelsevis kort tid, nämligen Anne Wibble. Vi tackar Anne Wibble för hennes insatser i riksdagen, i finansutskottet, varav tre år som dess vice ordförande, som gruppledare och i regeringen - som Sveriges första kvinnliga finansminister. Vi önskar henne all fortsatt framgång, fortfarande inom den ekonomiska sfären, men nu som chefsekonom på Industriförbundet. Vi är övertygade om att Anne Wibble från sin nya plattform även i fortsättningen kommer att spela en betydelsefull opinionsbildande roll i samhällsdebatten. Bo Finnkvist kom till riksdagen för 16 år sedan, med tunga fackliga uppdrag som erfarenhet. Jag vill framföra riksdagens tack till Bo Finnkvist för hans engagemang inom ett flertal utskott - arbetsmarknadsutskottet, socialförsäkringsutskottet och sedan drygt tio år tillbaka näringsutskottet. Bo Finnkvist har gjort sig känd som en självständig och stridbar debattör inom sina specialområden. Ytterligare en ledande kvinna ur Folkpartiet lämnar riksdagen i och med det nya året. Birgit Friggebo - som blir landshövding i Jönköpings län - har haft uppdrag bl.a. i konstitutionsutskottet, under denna mandatperiod som ordförande, och som partiets gruppledare. Birgit Friggebo har varit medlem av inte mindre än fem regeringar, som biträdande bostadsminister i den regering som tillträdde 1976, därefter som bostadsminister 1978-1982 och som invandraroch kulturminister 1991-1994. Hennes betydelse och påverkan, genom integritet, oräddhet och skarp analytisk förmåga, i den svenska rikspolitiken har under åren manifesterats på många sätt. En politikers betydelse kan förvisso uttryckas mångordigt, men också kort och koncist - den som med sitt eget namn givit bidrag till vår gemensamma ordskatt har definitivt en given plats, inte bara i Svenska Akademiens ordlista, utan också i den svenska folksjälen. För någon månad sedan hade jag tillfälle att vid ett möte ta personligt farväl av en av riksdagens verkliga veteraner - Sonja Rembo, som bestämt sig för att lämna riksdagen efter 18 år. Det var två riksdagskvinnor med åtskilliga år av erfarenhet och perspektiv som möttes, och det var intressant att lyssna på Sonja Rembos synpunkter, men vårt samtal kom lika mycket att präglas av Sonja Rembos glädje och förväntan över att äntligen få tid att förverkliga nya planer för framtiden. Sonja Rembo kom in i riksdagen vid valet 1979 och har från sin plats på Göteborgsbänken varit verksam främst inom arbetsmarknadsutskottet men också inom socialförsäkrings- och finansutskotten. Sonja Rembo har varit andre vice ordförande i riksdagsgruppen, vice gruppledare och partiets talesman i arbetsmarknadsfrågor, och hon har haft en rad kommittéuppdrag. Nu önskar vi Sonja Rembo en skön och stimulerande tillvaro med välförtjänt avkoppling, bl.a. i trädgård och i operasalong. Ärade ledamöter! Jag vill till sist varmt tacka er alla för höstens arbete och era goda insatser. Jag vill tacka de vice talmännen, kammarsekreteraren och gruppledarna för gott samarbete, kvittningsmännen och kammarkansliets och förvaltningskontorets personal för aldrig sinande nit och omsorg om oss alla. Ett nytt, intensivt arbetsår med valrörelse väntar oss. Men innan dess - och just därför - önskar jag er alla en riktigt skön helg, med avkoppling och stimulans och ett gott nytt år 1998.</textBlock>
    <textBlock ix="18">5 §  Kammaren åtskildes kl. 20.28.</textBlock>
    <textBlock ix="19"> Förhandlingarna leddes av talmannen.</textBlock>
  </contentBlock>
</protocol>
