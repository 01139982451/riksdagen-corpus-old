<protocol id="prot-199091--2">
  <contentBlock ix="0">
    <textBlock ix="0">Efter gudstjänst i Storkyrkan, där predikan hölls av biskop Jonas Jonsson, öppnades riksmötet i kammarens plenisal enligt det program som i bilaga fogats till detta protokoll.</textBlock>
    <textBlock ix="1">1 § Lyrik</textBlock>
    <textBlock ix="2">Skådespelarna Margaretha Krook och Max von Sydow läste följande dikter:</textBlock>
    <textBlock ix="3">Prolog</textBlock>
    <textBlock ix="4">av Alf Henrikson</textBlock>
    <textBlock ix="5">Det svenska språket har klingat</textBlock>
    <textBlock ix="6">i tusen år och mer</textBlock>
    <textBlock ix="7">och det mesta blev aldrig bevingat</textBlock>
    <textBlock ix="8">som dess stora poeter skrev ner.</textBlock>
    <textBlock ix="9">Vad de kvad och vad de månde heta</textBlock>
    <textBlock ix="10">står dock tryckt på historiens blad.</textBlock>
    <textBlock ix="11">Och Sveriges riksdag bör veta</textBlock>
    <textBlock ix="12">vem som gav upphov till vad.</textBlock>
    <textBlock ix="13">Du går icke ensam</textBlock>
    <textBlock ix="14">av Carl Jonas Love Almqvist</textBlock>
    <textBlock ix="15">Om bland tusen stjärnor</textBlock>
    <textBlock ix="16">någon enda ser på dig,</textBlock>
    <textBlock ix="17">tro på den stjärnans mening,</textBlock>
    <textBlock ix="18">tro hennes ögas glans.</textBlock>
    <textBlock ix="19">Du går icke ensam.</textBlock>
    <textBlock ix="20">Stjärnan har tusen vänner;</textBlock>
    <textBlock ix="21">alla på dig de skåda,</textBlock>
    <textBlock ix="22">skåda för hennes skull.</textBlock>
    <textBlock ix="23">Lycklig du är och säll.</textBlock>
    <textBlock ix="24">Himlen dig har i kväll.</textBlock>
    <textBlock ix="25">I rörelse</textBlock>
    <textBlock ix="26">av Karin Boye</textBlock>
    <textBlock ix="27">Den mätta dagen, den är aldrig störst.</textBlock>
    <textBlock ix="28">Den bästa dagen är en dag av törst.</textBlock>
    <textBlock ix="29">Nog finns det mål och mening i vår färd --</textBlock>
    <textBlock ix="30">men det är vägen, som är mödan värd.</textBlock>
    <textBlock ix="31">Det bästa målet är en nattlång rast,</textBlock>
    <textBlock ix="32">där elden tänds och brödet bryts i hast.</textBlock>
    <textBlock ix="33">På ställen, där man sover blott en gång,</textBlock>
    <textBlock ix="34">blir sömnen trygg och drömmen full av sång.</textBlock>
    <textBlock ix="35">Bryt upp, bryt upp! Den nya dagen gryr.</textBlock>
    <textBlock ix="36">Oändligt är vårt stora äventyr.</textBlock>
    <textBlock ix="37">Pojkarne</textBlock>
    <textBlock ix="38">av Anna Maria Lenngren</textBlock>
    <textBlock ix="39">Jag minns den ljuva tiden,</textBlock>
    <textBlock ix="40">jag minns den som i går,</textBlock>
    <textBlock ix="41">då oskulden och friden</textBlock>
    <textBlock ix="42">tätt följde mina spår,</textBlock>
    <textBlock ix="43">då lasten var en häxa</textBlock>
    <textBlock ix="44">och sorgen snart försvann</textBlock>
    <textBlock ix="45">då allt utom min läxa</textBlock>
    <textBlock ix="46">jag lätt och lustigt fann.</textBlock>
    <textBlock ix="47">Uppå min mun var löjet</textBlock>
    <textBlock ix="48">och hälsan i min blod,</textBlock>
    <textBlock ix="49">i själen bodde nöjet,</textBlock>
    <textBlock ix="50">var människa var god.</textBlock>
    <textBlock ix="51">Var pojke, glad och yster,</textBlock>
    <textBlock ix="52">var strax min hulda bror,</textBlock>
    <textBlock ix="53">var flicka var min syster,</textBlock>
    <textBlock ix="54">var gumma var min mor.</textBlock>
    <textBlock ix="55">Jag minns de fria fälten</textBlock>
    <textBlock ix="56">jag mätt så mången gång,</textBlock>
    <textBlock ix="57">där ofta jag var hjälten</textBlock>
    <textBlock ix="58">i lekar och i språng;</textBlock>
    <textBlock ix="59">de tusen glada spratten</textBlock>
    <textBlock ix="60">i sommarns friska vind</textBlock>
    <textBlock ix="61">med fjärlarne i hatten</textBlock>
    <textBlock ix="62">och purpurn på min kind.</textBlock>
    <textBlock ix="63">Av falskheten och sveken</textBlock>
    <textBlock ix="64">jag visste intet än,</textBlock>
    <textBlock ix="65">i var kamrat av leken</textBlock>
    <textBlock ix="66">jag såg en trogen vän.</textBlock>
    <textBlock ix="67">De långa lömska kiven,</textBlock>
    <textBlock ix="68">dem kände icke vi;</textBlock>
    <textBlock ix="69">när örfilen var given,</textBlock>
    <textBlock ix="70">var vreden ock förbi.</textBlock>
    <textBlock ix="71">Ej skillnad till personer</textBlock>
    <textBlock ix="72">jag såg i nöjets dar;</textBlock>
    <textBlock ix="73">bondpojkar och baroner,</textBlock>
    <textBlock ix="74">allt för mig lika var.</textBlock>
    <textBlock ix="75">I glädjen och i yran</textBlock>
    <textBlock ix="76">den av oss, raska barn,</textBlock>
    <textBlock ix="77">som gav den längsta lyran,</textBlock>
    <textBlock ix="78">var den förnämsta karln.</textBlock>
    <textBlock ix="79">-- -- --</textBlock>
    <textBlock ix="80">Men, mina ungdomsvänner,</textBlock>
    <textBlock ix="81">hur tiden ändrat sig!</textBlock>
    <textBlock ix="82">Jag er ej mera känner,</textBlock>
    <textBlock ix="83">I kännen icke mig.</textBlock>
    <textBlock ix="84">De blivit män i staten,</textBlock>
    <textBlock ix="85">de forna pojkarne,</textBlock>
    <textBlock ix="86">och kivas nu om maten</textBlock>
    <textBlock ix="87">och slåss om titlarne.</textBlock>
    <textBlock ix="88">Med fyrtio år på nacken</textBlock>
    <textBlock ix="89">de streta i besvär</textBlock>
    <textBlock ix="90">tungt i den branta backen,</textBlock>
    <textBlock ix="91">där lyckans tempel är. --</textBlock>
    <textBlock ix="92">Vad ger då denna tärnan,</textBlock>
    <textBlock ix="93">så sökt i alla land? --</textBlock>
    <textBlock ix="94">Kallt hjärta under stjärnan,</textBlock>
    <textBlock ix="95">gul hy och granna band.</textBlock>
    <textBlock ix="96">Sång efter skördeanden</textBlock>
    <textBlock ix="97">av Erik Axel Karlfeldt</textBlock>
    <textBlock ix="98">Här dansar Fridolin,</textBlock>
    <textBlock ix="99">han är full av det söta vin,</textBlock>
    <textBlock ix="100">av sin vetåkers frukt, sina bärmarkers saft,</textBlock>
    <textBlock ix="101">av den vinande valsmelodin.</textBlock>
    <textBlock ix="102">Se, med livrockens väldiga skört på sin arm</textBlock>
    <textBlock ix="103">hur han dansar var flicka på balen varm,</textBlock>
    <textBlock ix="104">tills hon lutar -- lik vallmon på slokande skaft --</textBlock>
    <textBlock ix="105">så lycksaligen matt mot hans barm.</textBlock>
    <textBlock ix="106">Här dansar Fridolin,</textBlock>
    <textBlock ix="107">han är full av minnenas vin.</textBlock>
    <textBlock ix="108">Här hugsvalades far och farfar en gång</textBlock>
    <textBlock ix="109">av den surrande bondviolin.</textBlock>
    <textBlock ix="110">Men nu soven I, gamle, i högtidens natt,</textBlock>
    <textBlock ix="111">c1 &gt; och den hand, som gned strängarna då, är nu matt,c0 &gt; </textBlock>
    <textBlock ix="112">och ert liv samt er tid är en susande sång,</textBlock>
    <textBlock ix="113">som har toner av sucksamt och glatt.</textBlock>
    <textBlock ix="114">Men här dansar Fridolin!</textBlock>
    <textBlock ix="115">Sen er son, han är stark, han är fin,</textBlock>
    <textBlock ix="116">och han talar med bönder på böndernas sätt</textBlock>
    <textBlock ix="117">men med lärde män på latin.</textBlock>
    <textBlock ix="118">Och hans lie går skarp i er nyodlings gull,</textBlock>
    <textBlock ix="119">och han fröjdas som I, när hans loge står full,</textBlock>
    <textBlock ix="120">och han lyfter sin mö som en man av er ätt</textBlock>
    <textBlock ix="121">högt mot höstmånens röda kastrull.</textBlock>
    <textBlock ix="122">Till tidens formgivare</textBlock>
    <textBlock ix="123">av Ingrid Sjöstrand</textBlock>
    <textBlock ix="124">Avskaffa vapnen</textBlock>
    <textBlock ix="125">Tillåt inte</textBlock>
    <textBlock ix="126">att de tillverkas</textBlock>
    <textBlock ix="127">Tillåt inte</textBlock>
    <textBlock ix="128">att de tillförs</textBlock>
    <textBlock ix="129">någon</textBlock>
    <textBlock ix="130">Tillåt dem inte</textBlock>
    <textBlock ix="131">-- Då kastar de sten!</textBlock>
    <textBlock ix="132">Avskaffa stenen</textBlock>
    <textBlock ix="133">-- Då flyger de dig i strupen</textBlock>
    <textBlock ix="134">av skam</textBlock>
    <textBlock ix="135">att inte få slåss!</textBlock>
    <textBlock ix="136">Avskaffa skammen</textBlock>
    <textBlock ix="137">Avskaffa de förlorade</textBlock>
    <textBlock ix="138">ansiktena</textBlock>
    <textBlock ix="139">Hölj barnen med ära</textBlock>
    <textBlock ix="140">Låt deras stolta</textBlock>
    <textBlock ix="141">ansikten</textBlock>
    <textBlock ix="142">växa fast</textBlock>
    <textBlock ix="143">Låt deras huvuden</textBlock>
    <textBlock ix="144">bäras</textBlock>
    <textBlock ix="145">på raka</textBlock>
    <textBlock ix="146">nackar</textBlock>
    <textBlock ix="147">Lova och prisa barnen!</textBlock>
    <textBlock ix="148">Det har vi råd med</textBlock>
    <textBlock ix="149">Vapnen stenarna</textBlock>
    <textBlock ix="150">skammen</textBlock>
    <textBlock ix="151">har ingen råd med</textBlock>
    <textBlock ix="152">Ta ifrån dem</textBlock>
    <textBlock ix="153">vapnen</textBlock>
    <textBlock ix="154">stenarna</textBlock>
    <textBlock ix="155">skammen</textBlock>
    <textBlock ix="156">Hölj dem</textBlock>
    <textBlock ix="157">med ära</textBlock>
    <textBlock ix="158">Ge dem stolta</textBlock>
    <textBlock ix="159">ansikten</textBlock>
    <textBlock ix="160">som inte kan</textBlock>
    <textBlock ix="161">förloras</textBlock>
    <textBlock ix="162">En naken främling</textBlock>
    <textBlock ix="163">av Alf Henrikson</textBlock>
    <textBlock ix="164">En naken främling träder i världen in.</textBlock>
    <textBlock ix="165">Någon torkar honom i synen och daskar honom</textBlock>
    <textBlock ix="166">i baken.</textBlock>
    <textBlock ix="167">Någon lindar en filt om hans bleka, hårlösa skinn.</textBlock>
    <textBlock ix="168">Och om femtio år om det vill sig väl är han</textBlock>
    <textBlock ix="169">varken blek eller naken.</textBlock>
    <textBlock ix="170">Sverige åt svenskarna! lyder hans bidrag till världsförbättrarbråket.</textBlock>
    <textBlock ix="171">Han har glömt att han själv var en naken främling som inte kunde språket.</textBlock>
    <textBlock ix="172">Prognos</textBlock>
    <textBlock ix="173">av Alf Henrikson</textBlock>
    <textBlock ix="174">Att planera vår framtid är inte lätt</textBlock>
    <textBlock ix="175">fast lagret av fakta är stort.</textBlock>
    <textBlock ix="176">Men den ordnar sig säkert på något sätt</textBlock>
    <textBlock ix="177">för det har den ju alltid gjort.</textBlock>
    <textBlock ix="178">2 § Öppnande av riksmötet</textBlock>
    <textBlock ix="179">Anf. 1 TALMANNEN:</textBlock>
    <textBlock ix="180">Eders Majestät! Jag hemställer nu att Eders Majestät måtte förklara 1990/91 års riksmöte öppnat.</textBlock>
    <textBlock ix="181">Anf. 2 HANS MAJESTÄT KONUNGEN:</textBlock>
    <textBlock ix="182">Herr talman! Ärade ledamöter! När ni, valda ombud för Sveriges folk, i dag åter samlas här i Stockholm inleds ett nytt arbetsår för riksdagen.</textBlock>
    <textBlock ix="183">Ni har en ansvarsfull uppgift att fylla. Många frågor av stor betydelse för vårt land och dess medborgare kommer att bli föremål för diskussion och beslut under kommande riksdagsperiod.</textBlock>
    <textBlock ix="184">Under det gångna året har fortsatta framsteg gjorts i fråga om avspänning mellan de två supermakterna samt reducering av vapensystem och militära styrkor i Europa. Tillsammans med de fortgående förändringarna i Östeuropa har detta medfört att de två försvarsalliansernas uppgifter och betydelse har blivit föremål för diskussion.</textBlock>
    <textBlock ix="185">Samtidigt har oroligheterna i Mellersta Östern givit oss en allvarlig påminnelse om att det finns stora risker för väpnade konflikter i olika delar av världen.</textBlock>
    <textBlock ix="186">Förenta nationernas agerande i denna krissituation inger förhoppningar om en ökad betydelse för FNs fredsbevarande roll. Förändringarna i Östeuropa skapar förutsättningar för en ny och positiv politisk och ekonomisk utveckling. Detta kommer att ha stor betydelse för oss alla.</textBlock>
    <textBlock ix="187">I morgon, den 3 oktober, återförenas Väst- och Östtyskland till en nation. Det är en historisk händelse.</textBlock>
    <textBlock ix="188">I Sovjetunionen reses ökade krav på självständighet från ett stort antal delrepubliker, bl.a. de baltiska. Hur detta kommer att påverka utvecklingen i vår grannstat är svårt att förutspå.</textBlock>
    <textBlock ix="189">Ett nytt försvarsbeslut skall fattas av riksdagen under nästa år. Det gäller den långsiktiga utvecklingen av vårt totalförsvar. Vi hoppas och vill gärna tro att den nuvarande situationen med reduceringar av de av de militära resurserna i vår omvärld skall fortsätta, men det är viktigt att vi inte enbart ser till det aktuella läget. Vi måste agera så att vi har handlingsfrihet och kan möta de behov som kan komma att uppstå i framtiden.</textBlock>
    <textBlock ix="190">Viktiga frågor rörande vår ekonomi kommer att kräva Edert ställningstagande. Dit hör bl.a. Sveriges framtida relationer till EG.</textBlock>
    <textBlock ix="191">I ökad omfattning måste vi sträva efter att vidta konkreta åtgärder för vår miljö. Miljöproblemen har en stark knytning till vår energiförsörjning. Båda dessa områden är stora och komplicerade. De kommer att kräva noggranna överväganden från Eder sida.</textBlock>
    <textBlock ix="192">Jag har med dessa exempel på viktiga frågor som kommer att finnas med i Edert arbete önskat framhålla hur betydelsefullt detta är för landets framtid. De beslut som ni fattar under detta riksmöte kommer att beröra oss alla. Vi kommer med uppmärksamhet och intresse att följa Edert arbete för vårt lands utveckling.</textBlock>
    <textBlock ix="193">Jag önskar Eder välgång i detta viktiga värv och förklarar härmed 1990/91 års riksmöte öppnat.</textBlock>
    <textBlock ix="195">3 § Regeringsförklaring</textBlock>
    <textBlock ix="196">Anf. 3 Statsminister INGVAR CARLSSON:</textBlock>
    <textBlock ix="197">Eders Majestäter, Eders Kungliga Högheter, herr talman, ledamöter av Sveriges riksdag!</textBlock>
    <textBlock ix="198">I morgon, den 3 oktober 1990, förenas de båda tyska staterna. Därmed försvinner det främsta uttrycket för Europas delning och det kalla kriget. Sverige hälsar med största tillfredsställelse det enade, fria och demokratiska Tyskland.</textBlock>
    <textBlock ix="199">Trots växande samförstånd och avspänning i världen visar Iraks ockupation av Kuwait hur bräcklig freden är.</textBlock>
    <textBlock ix="200">Iraks agerande är ett flagrant brott mot folkrätten. Konflikten måste lösas genom att Irak omgående uppfyller Förenta nationernas krav och lämnar Kuwait.</textBlock>
    <textBlock ix="201">Sverige hälsar med tillfredsställelse den aktiva roll som Förenta nationerna nu spelar för att upprätthålla internationell fred och säkerhet. Om säkerhetsrådet så begär, är Sverige berett att ställa fredsbevarande styrkor och militär personal till FNs förfogande. Sverige ger ett omfattande bistånd till dem som drabbas av konflikten.</textBlock>
    <textBlock ix="202">Regeringen kommer att fortsätta de intensiva ansträngningarna för att svenskarna skall få lämna det berörda området. Olika kanaler utnyttjas. Alla utländska medborgare, som så önskar, måste få lämna Irak och återförenas med sina familjer.</textBlock>
    <textBlock ix="203">De omvälvande internationella händelserna under det senaste året ställer nya krav på Sveriges utvecklingssamarbete.</textBlock>
    <textBlock ix="204">Sveriges åtagande att ge ett stöd till u-ländernas långsiktiga ekonomiska, miljömässiga och sociala utveckling står fast.</textBlock>
    <textBlock ix="205">Barnens överlevnad och utveckling är i dag en av de centrala, globala frågorna. Sverige var en av initiativtagarna till barntoppmötet i FN. Konkreta åtaganden krävs för att förverkliga FN- konventionen om barns rättigheter.</textBlock>
    <textBlock ix="206">För att bidra till en ny fredlig världsordning kommer Sverige att fortsätta att verka för ett förbud mot kärnvapenprov och ett avtal om totalförbud mot kemiska vapen. Regeringen kommer i FN att lägga fram förslag om förhandlingar om ett förbud mot kärnvapen till havs.</textBlock>
    <textBlock ix="207">Under 1980-talet stärktes Sveriges ekonomi påtagligt. Investeringarna ökade kraftigt, sysselsättningen steg och budgetunderskottet avvecklades tack vare god tillväxt och återhållsamhet med nya utgifter.</textBlock>
    <textBlock ix="208">Framstegen har emellertid lett till ökade anspråk och ekonomin har överansträngts. Priser och kostnader ökar snabbt och leder till låg tillväxt och risker för stigande arbetslöshet. Ett alltför lågt sparande återspeglas i ett växande bytesbalansunderskott. Krisen i Mellanöstern lägger ytterligare bördor på den svenska ekonomin och innebär risker för framtiden. Detta ställer krav på en kraftfull och målmedveten politik.</textBlock>
    <textBlock ix="209">Vårens uppgörelse kring den ekonomiska politiken hade positiva effekter på samhällsekonomin.</textBlock>
    <textBlock ix="210">En fortsatt restriktiv finans- och penningpolitik är nödvändig. Budgetpolitiken kommer i enlighet härmed att vara mycket stram. Förslag till reformer föreläggs riksdagen endast under förutsättning att de utan skattehöjningar kan finansieras inom ramen för en fortsatt stram finanspolitik.</textBlock>
    <textBlock ix="211">För att värna sysselsättning och välfärd måste nu uppgiften att nedbringa inflationen och att återställa balansen i samhällsekonomin överordnas andra ambitioner och krav.</textBlock>
    <textBlock ix="212">År 1991 är från den utgångspunkten ett avgörande år. Skall Sveriges konkurrenskraft bibehållas, måste jakten mellan löner och priser brytas. I annat fall kommer arbetslösheten att stiga.</textBlock>
    <textBlock ix="213">Med skattereformens sista etapp erbjuds dessutom särskilt goda förutsättningar för att år 1991 radikalt dämpa löneökningstakten. Det gäller att växla om från inflationslöner till reallöner.</textBlock>
    <textBlock ix="214">Den av regeringen utsedda förhandlingsgruppen skall vara arbetsmarknadens parter behjälplig att nå ett stabiliseringsavtal för i första hand 1991. Ytterst vilar emellertid ansvaret härför på parterna själva.</textBlock>
    <textBlock ix="215">En proposition med riktlinjer för den ekonomiska politiken de närmaste åren kommer att föreläggas riksdagen i höst.</textBlock>
    <textBlock ix="216">Demokratins vitalitet förutsätter att olika åsikter kan brytas och prövas mot varandra. En livaktig debatt mellan partierna är nödvändig. Det är demokratins ena sida.</textBlock>
    <textBlock ix="217">Den andra sidan är att partierna måste kunna samverka i för nationen avgörande frågor. Det kravet ställer medborgarna på oss folkvalda politiker.</textBlock>
    <textBlock ix="218">Så var det i skattepolitiken. Genom den stora skattereformen får Sverige ett rättvist, enkelt, likformigt och effektivt skattesystem som stimulerar arbete och sparande. En viktig fråga kunde lösas över partigränesrna i riksdagen.</textBlock>
    <textBlock ix="219">Vid sidan av den ekonomiska politiken ligger nu tre sådana frågor framför oss: energipolitiken, Europapolitiken och försvarspolitiken.</textBlock>
    <textBlock ix="220">En långsiktigt hållbar energipolitik är avgörande för hela vårt lands framtid.</textBlock>
    <textBlock ix="221">Kärnkraften skall avvecklas till år 2010 och energiförsörjningen tryggas. Omställning av energisystemet måste förenas med målen om god miljö, full sysselsättning, tillväxt och rättvist fördelad välfärd. De bästa förutsättningarna för detta skapas om energipolitiken utformas i bred enighet mellan partierna.</textBlock>
    <textBlock ix="222">De aviserade samtalen i energipolitiken har till syfte att skapa en bred parlamentarisk bas för en långsiktigt hållfast energipolitik.</textBlock>
    <textBlock ix="223">Riksdagens partier bör söka samstämmighet om Europapolitiken.</textBlock>
    <textBlock ix="224">Europas politiska karta ritas om. Säkerhet, samarbete och samförstånd är nyckelord i förändringen.</textBlock>
    <textBlock ix="225">Den centrala uppgiften i Europa är nu att skapa ett system för gemensam säkerhet, som omfattar alla Europas länder och folk. Inom ramen för den europeiska säkerhets- och samarbetskonferensen, ESK, kommer regeringen att aktivt verka för tillkomsten av ett sådant system. Målet är en fredsordning som undanröjer alla hot om krig i Europa.</textBlock>
    <textBlock ix="226">I Öst- och Centraleuropa har folkens krav på frihet, demokrati och bättre levnadsvillkor segrat. En gigantisk omställning väntar, inte minst i Sovjetunionen. De västeuropeiska länderna måste medverka till att en sådan omställning underlättas. Det fortsatta samarbetet med länderna i Östeuropa är en viktig del av Sveriges Europapolitik.</textBlock>
    <textBlock ix="227">Samarbetet med de baltiska grannfolken skall utvecklas och fördjupas. Sverige ser fram mot den dag, då de baltiska republikerna, i enlighet med Helsingforsdokumentets bestämmelser och anda, uppnår självständighet.</textBlock>
    <textBlock ix="228">Ett framgångsrikt resultat av de pågående förhandlingarna mellan EFTA och EG utgör en värdefull byggsten i det nya Europa. Samarbetet mellan de nordiska länderna är ett viktigt bidrag till den europeiska integrationen.</textBlock>
    <textBlock ix="229">Sverige eftersträvar ett så omfattande och djupgående samarbete med EG som är förenligt med vår neutralitetspolitik.</textBlock>
    <textBlock ix="230">I det nya Europa kan EGs utrikes- och säkerhetspolitiska samarbete komma att få en sådan inriktning och utformning att det utesluter ett förpliktande utrikespolitiskt samarbete och en gemensam försvarspolitik. I ett Europa, med en ny fredsordning och där blockgränserna försvunnit, skulle det därmed gå att förena ett svenskt medlemskap i EG med en fortsatt neutralitetspolitik.</textBlock>
    <textBlock ix="231">Genom en generös och samordnad migrations- och flyktingpolitik måste Europa agera för ett gemensamt förhållningssätt inför framtida befolkningsrörelser. Regeringen kommer att intensifiera arbetet på detta område, såväl inom ramen för det nordiska samarbetet som i bl.a. Europarådet, där Sverige 1991 övertar ordförandeskapet i ministerkommittén.</textBlock>
    <textBlock ix="232">Riktlinjer för en framtida flykting-, invandringsoch invandrarpolitik utvecklas.</textBlock>
    <textBlock ix="233">Också när det gäller det svenska försvarets framtida utformning är det önskvärt med en bred politisk enighet.</textBlock>
    <textBlock ix="234">Grunden för svensk säkerhetspolitik är en fast och konsekvent neutralitetspolitik som stöds av ett starkt och allsidigt totalförsvar.</textBlock>
    <textBlock ix="235">Förändringarna i Europa och i förhållandet mellan stormakterna kommer dock att påverka den svenska försvarsplaneringen. Regeringen kommer att söka ett brett stöd i riksdagen för den kommande försvarspropositionen.</textBlock>
    <textBlock ix="236">Näringspolitiken har en strategisk betydelse för att öka tillväxten i ekonomin. Regeringens politik inriktas i ökad utsträckning på åtgärder som förbättrar ekonomins funktionssätt, skapar fungerande marknader med ökad konkurrens och stärker näringslivets internationella konkurrenskraft.</textBlock>
    <textBlock ix="237">På grundval av ett livskraftigt jordbruk och minskad protektionism omdanas livsmedelspolitiken i syfte att skapa bättre kvalitet, en dämpad prisutveckling och ett mer varierat utbud av livsmedel.</textBlock>
    <textBlock ix="238">Regionalpolitiken fullföljs i enlighet med riksdagsbeslutet våren 1990. Detta innebär att insatser görs i regionalpolitiskt prioriterade områden för att stärka infrastrukturen samt för att stödja tillväxten av industri- och tjänsteföretag.</textBlock>
    <textBlock ix="239">Utrymme för ökade investeringar i transportsektorns infrastruktur skapas genom nya former för huvudmannaskap och finansiering.</textBlock>
    <textBlock ix="240">Förslag om ökade insatser för miljövänliga trafiksystem i de tre storstadsområdena föreläggs riksdagen. Förhandlingar genomförs med Danmarks regering om fasta förbindelser över Öresund.</textBlock>
    <textBlock ix="241">Välfärdspolitiken inriktas på att ge alla människor möjlighet att leva ett aktivt och självständigt liv på grundval av ekonomisk och social trygghet.</textBlock>
    <textBlock ix="242">Detta bidrar till en stark ekonomi, både genom att människors produktiva förmåga ökar och genom ett minskat offentligt utgiftstryck. Förnyelsen av den offentliga verksamheten skall bidra till tillväxt och välfärd.</textBlock>
    <textBlock ix="243">Utrymmet för medborgarnas personliga val och önskemål skall öka inom utbildning, vård och omsorg.</textBlock>
    <textBlock ix="244">Arbetsmarknadspolitiken inriktas ytterligare på utbildning och arbetsförmedling samt på att stödja människors återkomst till arbetslivet. Om arbetslösheten stiger har regeringen hög beredskap. I en sådan situation kan andra åtaganden få stå tillbaka.</textBlock>
    <textBlock ix="245">En ny arbetslivspolitik kommer att ta upp kampen mot dåliga arbetsmiljöer. Utslagningen från arbetslivet skall bekämpas. Till grund för en sådan politik ligger arbetsmiljökommissionen och de 15 miljarder kronor som kommer att finnas i arbetslivsfonden. Vi står inför en bred förnyelse av villkoren inom arbetslivet, till förmån främst för dem som har de tyngsta och farligaste jobben. Detta blir en av de största och viktigaste uppgifterna under 90-talet.</textBlock>
    <textBlock ix="246">Arbetsgivarens rehabiliteringsansvar och ansvar för att förebygga arbetsskador och ohälsa lagfästs.</textBlock>
    <textBlock ix="247">Lagfäst sjuklön införs den 1 juni 1991.</textBlock>
    <textBlock ix="248">Sjuk- och arbetsskadeförsäkringarna reformeras, så att de bättre medverkar till att ge människor hjälp att komma tillbaka till ett aktivt liv efter sjukdom eller förtidspension. Ambitionen är att ohälsotalet minskas med två dagar under ett år och med tio dagar på fem år.</textBlock>
    <textBlock ix="249">Hälso- och sjukvårdens förnyelsearbete skall ge ökad tillgänglighet och öppnare vårdformer. Förebyggande arbete utvecklas.</textBlock>
    <textBlock ix="250">Under året kommer regeringen att föreslå att användandet av genteknik på människor skall lagregleras. Förslaget innebär bl.a. förbud mot försök att utveckla metoder för att åstadkomma genetiska effekter som kan gå i arv.</textBlock>
    <textBlock ix="251">Förslag om reformering av äldre- och handikappomsorgen föreläggs riksdagen. Primärkommunerna föreslås få ett samlat ansvar för service och vård för dessa grupper. Genom en starkare satsning på stöd i hemmet, alternativa boendeformer och hemsjukvård ökar välfärden.</textBlock>
    <textBlock ix="252">Det är angeläget att fortsätta utbyggnaden av föräldraförsäkringen. När reformutrymme föreligger har denna reform högsta prioritet.</textBlock>
    <textBlock ix="253">Regeringen kommer att föreslå en skärpning av jämställdhetslagen liksom åtgärder mot könsdiskriminerande reklam.</textBlock>
    <textBlock ix="254">Barnomsorgens utbyggnad fortsätter. Förslag om statsbidrag till personalkooperativ föreläggs riksdagen.</textBlock>
    <textBlock ix="255">En reformering av skolbarnsomsorgen förbereds.</textBlock>
    <textBlock ix="256">Förändringar kommer att föreslås när det gäller styrningen av och ansvaret för skolan. Skolans omfattande regelverk förenklas. Kommunernas ansvar för skolan blir tydligare. Statens uppföljning och utvärdering utvecklas. Den statliga skoladministrationen halveras. Ett nytt skolverk bildas.</textBlock>
    <textBlock ix="257">En parlamentarisk beredning av betygsfrågorna tillsätts, och arbetet med en ny läroplan för grundskolan inleds.</textBlock>
    <textBlock ix="258">Gymnasieskolan reformeras. De yrkesinriktade utbildningarna förbättras. Insatserna inom vuxenutbildningen skall riktas främst till vuxna med kort utbildning. Samverkan mellan gymnasieskolan och vuxenutbildningen underlättas för att ge fler ungdomar och vuxna tillgång till kompetenshöjande utbildning.</textBlock>
    <textBlock ix="259">Treårsprogrammet för forskning, kultur och högre utbildning fullföljs.</textBlock>
    <textBlock ix="260">Den nationella mediepolitiken bör utformas i bredaste möjliga samförstånd mellan de politiska partierna. Regeringen kommer därför att inbjuda riksdagens partier till en parlamentarisk beredning om den framtida mediepolitiken.</textBlock>
    <textBlock ix="261">Arbetet med att stärka rättsväsendet fortsätter. Riksdagen föreläggs förslag rörande domstolsväsendet.</textBlock>
    <textBlock ix="262">Möjligheterna att finna nya alternativ till frihetsstraff undersöks.</textBlock>
    <textBlock ix="263">Ytterligare insatser för att stärka brottsoffrens ställning förbereds. Särskilda åtgärder planeras för att stärka skyddet för hotade och utsatta kvinnor.</textBlock>
    <textBlock ix="264">Socialtjänstens möjligheter att ta hand om unga som begått brott förstärks. Förändringar föreslås i polislagens regler om frisläppande av unga som gripits för brott. En parlamentarisk utredning tillkallas med uppdrag att se över rättsväsendets och socialtjänstens ingripande när unga begår brott.</textBlock>
    <textBlock ix="265">Bostadsbyggandet hålls uppe. Särskilda ansträngningar görs för att möta ungdomars behov av egen bostad.</textBlock>
    <textBlock ix="266">Förslag till nytt bostadsfinansieringssystem föreläggs riksdagen.</textBlock>
    <textBlock ix="267">Förslag framläggs som lägger ökat ansvar på producenter och materialtillverkare för skador som orsakas av dåligt material och felaktiga byggmetoder.</textBlock>
    <textBlock ix="268">Miljöhänsyn måste genomsyra samhället och finnas med från början i all planering.</textBlock>
    <textBlock ix="269">Arbetet för en god livsmiljö kräver ökat internationellt samarbete. Överenskommelsen för att rädda Östersjön följs upp med konkreta insatser. Förberedelser för en andra global miljökonferens pågår.</textBlock>
    <textBlock ix="270">Arbetet i vårt land med att samordna och skärpa miljölagarna fortgår. Lagstiftningen skall utgå ifrån vad som är nödvändigt för hälsa och miljö. Ekonomiska styrmedel skall användas för att inrikta utvecklingen mot en bättre miljö.</textBlock>
    <textBlock ix="271">Före sekelskiftet bör industriutsläppen ned till ofarliga nivåer. Gamla miljöskador saneras.</textBlock>
    <textBlock ix="272">Varor och produkter skall göras rena från början. Farliga ämnen avvecklas eller begränsas kraftigt.</textBlock>
    <textBlock ix="273">Jord- och skogsbruket skall anpassas till natur- och miljövårdens krav genom det pågående arbetet för att skapa bättre skydd för hotade arter, fjällnära skogar och våtmarker. Kulturlandskapet berikas.</textBlock>
    <textBlock ix="274">Åtgärder sätts in för att göra trafiksystemet miljövänligt. Miljökraven för fordon skärps.</textBlock>
    <textBlock ix="275">Sverige är ett bra land att leva och bo i.</textBlock>
    <textBlock ix="276">I vårt land är demokratin djupt förankrad. Sysselsättningen är hög, välfärden utbyggd och tryggheten omfattande. Här är människorna välutbildade och industrin väl rustad. Här är naturen bättre skyddad än i något annat modernt industriland.</textBlock>
    <textBlock ix="277">Över detta känner vi stolthet. Vi vill värna uppnådda framgångar, men vi vill också gå vidare, förnya och förbättra Sverige. För att klara detta krävs att många är beredda att ta gemensamt ansvar.</textBlock>
    <textBlock ix="278">De uppgifter vi står inför i vårt land får emellertid inte undanskymma att Sverige är en del av en större gemenskap som kräver också våra insatser.</textBlock>
    <textBlock ix="279">1990-talets uppgift är att ställa om till en ekologiskt uthållig livsform. I Sverige finns goda förutsättningar att visa att god miljö kan förenas med välstånd och full sysselsättning.</textBlock>
    <textBlock ix="280">Vi svenskar kan nu visa att människor kan leva och utvecklas i frihet och trygghet och samtidigt värna naturen till gagn för framtida generationer.</textBlock>
    <textBlock ix="281">4 § Ceremonin avslutades kl. 15.03.</textBlock>
    <textBlock ix="283">py1 &gt; c33,1,10,11 &gt; Bilaga till</textBlock>
    <textBlock ix="284">f1,10 &gt; Riksdagens protokoll</textBlock>
    <textBlock ix="285">1990/91:2</textBlock>
    <textBlock ix="286">Program för öppnandet av riksmötet 1990/91 tisdagen den 2 oktober</textBlock>
    <textBlock ix="287">1990 kl 14.00</textBlock>
    <textBlock ix="288">f2,10,10 &gt; Musik under samlingen</textBlock>
    <textBlock ix="289">f3,40 &gt; Ü</textBlock>
    <textBlock ix="290">f2,12,10 &gt; FANFAR</textBlock>
    <textBlock ix="291">KUNGSSÅNGEN</textBlock>
    <textBlock ix="292">HUMORESK</textBlock>
    <textBlock ix="293">p10,10 &gt; av Tor Aulin</textBlock>
    <textBlock ix="294">med Kammarorkestern</textBlock>
    <textBlock ix="295">violinsolo Peter Olofsson</textBlock>
    <textBlock ix="296">LYRIK</textBlock>
    <textBlock ix="297">p10,10 &gt; läses av</textBlock>
    <textBlock ix="298">Margaretha Krook</textBlock>
    <textBlock ix="299">och Max von Sydow</textBlock>
    <textBlock ix="300">ANDANTE ur Chitra op 43</textBlock>
    <textBlock ix="301">av Wilhelm Stenhammar</textBlock>
    <textBlock ix="302">med Uppsala Kammarsolister</textBlock>
    <textBlock ix="303">f1,14,12 &gt; TALMANNEN</textBlock>
    <textBlock ix="304">HANS MAJESTÄT KONUNGEN</textBlock>
    <textBlock ix="305">f2,12,10 &gt; FANFAR</textBlock>
    <textBlock ix="306">L'USELLO ESCO 1990</textBlock>
    <textBlock ix="307">av Lars Ekström</textBlock>
    <textBlock ix="308">med Talekvartetten</textBlock>
    <textBlock ix="309">f1,14,12 &gt; STATSMINISTERN</textBlock>
    <textBlock ix="310">f2,12 &gt; HUMORESQUE nr VI op 89:4</textBlock>
    <textBlock ix="311">p10,10 &gt; av Jean Sibelius</textBlock>
    <textBlock ix="312">med Kammarorkestern</textBlock>
    <textBlock ix="313">violinsolo Peter Olofsson</textBlock>
    <textBlock ix="314">DU GAMLA, DU FRIA</textBlock>
    <textBlock ix="315">GIGA ur Suite Barocco op 23</textBlock>
    <textBlock ix="316">p10,10 &gt; av Kurt Atterberg</textBlock>
    <textBlock ix="317">med Kammarorkestern</textBlock>
    <textBlock ix="318">h1,6 &gt;</textBlock>
  </contentBlock>
</protocol>
