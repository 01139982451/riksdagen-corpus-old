<protocol id="prot-200102--2">
  <contentBlock ix="0">
    <textBlock ix="0">
      <textBlock ix="0">Det justerade protokollet beräknas utkomma om 3 veckor</textBlock>
    </textBlock>
  </contentBlock>
  <contentBlock ix="1">
    <textBlock ix="0">
      <textBlock ix="0">---------------------------------------------------------------------</textBlock>
      <textBlock ix="1">Efter gudstjänst i Storkyrkan, där predikan hölls av biskopen i Härnösand Tony Guldbrandzén, öppnades riksmötet i kammarens plenisal enligt det program som fogats till detta protokoll.</textBlock>
      <textBlock ix="2">1 §  Öppnandet av riksmötet</textBlock>
    </textBlock>
  </contentBlock>
  <contentBlock ix="2">
    <textBlock ix="0">
      <textBlock ix="0">Anf.  1  TALMANNEN:</textBlock>
      <textBlock ix="1">Eders Majestäter, Eders Kungliga Högheter, ärade riksdagsledamöter, ärade företrädare för den svenska och den internationella samhällsgemenskapen!</textBlock>
      <textBlock ix="2">I dag öppnas riksmötet 2001/2002. Församlade här i riksdagens kammare är företrädare för hela Sverige, för vårt demokratiska samhällsskick, i gemenskap med representanter för länder i vår omvärld.</textBlock>
      <textBlock ix="3">Tillsammans uttrycker vi nu vår respekt och medkänsla för offren för terrordåden i USA och vår enighet kring respekten för varje människas unika och okränkbara värde genom en stunds tystnad. Våra tankar går också till de medmänniskor och deras anhöriga som drabbades av den tragiska olyckan utanför Sundsvall i går. Vi delar er sorg och er vånda.</textBlock>
      <textBlock ix="4">Jag hemställer att Eders Majestät nu måtte förklara 2001/2002 års riksmöte för öppnat.</textBlock>
    </textBlock>
  </contentBlock>
  <contentBlock ix="3">
    <textBlock ix="0">
      <textBlock ix="0">Anf.  2  HANS MAJESTÄT KONUNGEN:</textBlock>
      <textBlock ix="1">Fru talman, ärade riksdagsledamöter! Den fruktansvärda terrorattacken mot det amerikanska samhället har grundligt skadat och i ett slag förändrat hela den demokratiska världen. Varför och hur är frågor som alla ställer sig. Vi har inte funnit och kommer sannolikt aldrig att finna godtagbara skäl. I stället måste vi ägna all kraft åt att understryka nödvändigheten av att försvara demokratin liksom vikten av att fortsätta att utveckla den här hemma såväl som utanför våra egna gränser.</textBlock>
      <textBlock ix="2">Mötesfrihet och demonstrationsrätt, starka grundpelare i demokratin, ska värnas, medan terror aldrig kan accepteras som ett sätt att debattera. Vi måste klart och tydligt ta avstånd från sådana metoder. Demokrati innebär öppenhet, och ingen är betjänt av att överläggningar på hög internationell eller nationell nivå tvingas in i slutna rum eller bakom rigorösa avspärrningar och till otillgängliga platser.</textBlock>
      <textBlock ix="3">Förändrades gjorde världen också för dem som i går drabbades av den bussolycka vi hörde talas om i</textBlock>
      <textBlock ix="4">Sundsvall. Våra tankar går till de anhöriga och vi uttrycker vår djupa medkänsla med dem i deras sorg.</textBlock>
      <textBlock ix="5">Fru talman! Ärade riksdagsledamöter! Det gångna riksdagsåret har präglats av Sveriges ordförandeskap för den europeiska unionen. För första gången stod vårt land som värd, och vi har anledning att känna tacksamhet mot alla er i riksdag, regering och andra organ som med engagemang och stor framgång såg till att arbetet inom unionen fördes vidare under denna period.</textBlock>
      <textBlock ix="6">I de internationella kontakterna har statsbesök ett viktigt symbolvärde. Förra hösten reste drottningen och jag till Bulgarien, där vi fick intressanta inblickar i samhällets olika områden och dess förhoppningar inför framtiden. Under våren besökte vi i samma syfte, åtföljda av kronprinsessan, Belgien och därefter</textBlock>
      <textBlock ix="7">EU i Bryssel.</textBlock>
      <textBlock ix="8">Tysklands president skulle förra veckan ha gästat</textBlock>
      <textBlock ix="9">Sverige. Men efter samråd med honom beslutade vi att uppskjuta statsbesöket till ett senare tillfälle på grund av utvecklingen i USA.</textBlock>
      <textBlock ix="10">Fru talman! Ärade riksdagsledamöter! Många stora och viktiga frågor ligger på riksdagens bord för att behandlas under det kommande arbetsåret. Infrastrukturens utveckling, regionalpolitiken och miljön, med klimatfrågorna i centrum, har redan nämnts i den allmänna debatten. Detta och mycket därtill ska klaras av med resurser från en statsbudget som i ökad grad påverkas av den internationella konjunkturen. Vi kommer alla att följa ert arbete med intresse och uppmärksamhet. Jag tillönskar er, valda ombud för</textBlock>
      <textBlock ix="11">Sveriges folk, lycka och framgång i ert ansvarsfulla värv.</textBlock>
      <textBlock ix="12">Med dessa ord förklarar jag 2001/02 års riksmöte öppnat.</textBlock>
    </textBlock>
  </contentBlock>
  <contentBlock ix="4">
    <textBlock ix="0">
      <textBlock ix="0">2 §  Regeringsförklaring</textBlock>
    </textBlock>
  </contentBlock>
  <contentBlock ix="5">
    <textBlock ix="0">
      <textBlock ix="0">Anf.  3  Statsminister GÖRAN PERS-</textBlock>
      <textBlock ix="1">SON (s):</textBlock>
      <textBlock ix="2">Det började som vilken annan dag som helst.</textBlock>
      <textBlock ix="3">Människor vaknade i förorterna, klädde på sig och åt frukost. Föräldrar följde sina barn till skolan. Pendeltågen och tunnelbanevagnarna var fullsatta. Manhattans skyskrapor badade i ett behagligt sensommarljus. Några tusen New York-bor tog hissen upp till sina arbeten i World Trade Center. Det var den 11</textBlock>
      <textBlock ix="4">september år 2001, för exakt en vecka sedan.</textBlock>
      <textBlock ix="5">Eders Majestäter, Eders Kungliga Högheter, fru talman, ledamöter av Sveriges riksdag! Terrordåden i</textBlock>
      <textBlock ix="6">USA var ett angrepp på oss alla. Vi vill bygga en värld i demokrati och öppenhet, där vi kan älska och leva tillsammans, i respekt och ömsesidig förståelse.</textBlock>
      <textBlock ix="7">Vi vill att människor ska kunna resa fritt, besöka andra länder och kulturer, utbyta erfarenheter och kunskap, knyta kontakter och vänskapsband över gränserna.</textBlock>
      <textBlock ix="8">Terrordåden blev en grym påminnelse om hur sårbart det öppna samhället är. De blev en påminnelse om hur sårbar demokratin är när den ställs inför krafter som är beredda att utmana dess själva kärna -</textBlock>
      <textBlock ix="9">det okränkbara människovärdet. Om demokratin inte förmår att sätta stopp för terrorismen, så förmår terrorismen att sätta stopp för demokratin.</textBlock>
      <textBlock ix="10">Alla demokratiska krafter i världen måste nu bilda gemensam front i kampen mot terrorismen. Vi måste samlas till försvar av det öppna samhälle vi vill fortsätta att leva i, till försvar av demokratin och av människovärdet.</textBlock>
      <textBlock ix="11">Nu gäller det att hålla samman, att betona det som förenar snarare än det som skiljer. Över traditionella gränser och barriärer - nu gäller det att samlas.</textBlock>
      <textBlock ix="12">Trots att de centrala svenska samhällsfunktionerna har fungerat väl under de dygn som följde på attackerna, finns det skäl att närmare granska hur vårt samhälle är rustat i kampen mot den internationella terrorismen. Regeringen kommer att ta initiativ till sådana insatser.</textBlock>
      <textBlock ix="13">Fru talman! Låt mig också få uttrycka mitt och regeringens djupa deltagande med alla de ungdomar och familjer som i går drabbades av den förfärliga bussolyckan utanför Sundsvall.</textBlock>
      <textBlock ix="14">Fru talman! En rad viktiga beslut ska fattas av denna riksdag under det år som ligger framför oss.</textBlock>
      <textBlock ix="15">Vi ska befästa Sveriges position som ledande kunskaps- och forskningsnation. Vi ska stärka Sverige som välfärdsnation och som världens mest jämställda land. Vi ska se till att Sverige fortsätter att gå i spetsen för omställningen till en ekonomiskt, socialt och ekologiskt hållbar utveckling.</textBlock>
      <textBlock ix="16">För varje socialdemokratisk regering är kampen mot arbetslösheten den allt annat överskuggande uppgiften. Målen för minskad arbetslöshet och ökad sysselsättning kommer att följas noga. Till följd av en lägre aktivitet i den amerikanska ekonomin var den internationella konjunkturen svag redan före terrordåden i USA. Hur världsekonomin kommer att påverkas av det inträffade är för tidigt att dra bestämda slutsatser om. Den bedömning som presenteras i budgetpropositionen på torsdag ligger tills vidare fast.</textBlock>
      <textBlock ix="17">Men leder utvecklingen till stigande arbetslöshet kommer regeringen inte att tveka att sätta in nya åtgärder.</textBlock>
      <textBlock ix="18">Sverige står väl rustat för att möta ekonomiska påfrestningar vid en internationell konjunkturnedgång.</textBlock>
      <textBlock ix="19">De offentliga finanserna är starka och visar överskott.</textBlock>
      <textBlock ix="20">Inflationen är låg och sysselsättningen hög. De senaste årens ekonomiska politik har syftat just till detta, dvs. att skapa trygghet så att inte svängningar i konjunkturen på nytt leder fram till att svenska folket tvingas bära stora besparingspaket och nedskärningar i välfärden.</textBlock>
      <textBlock ix="21">Sverige ska vara ett land i rättvisa och trygghet.</textBlock>
      <textBlock ix="22">Det är i tron på människan och hennes förmåga att utvecklas i solidaritet med andra som vi formar vår vision. Valet står inte mellan tillväxt och rättvisa. Vi är övertygade om att utveckling och jämlikhet är varandras förutsättningar. Utvecklingen blir starkare när alla ges möjlighet att bidra till den och när alla får del av dess frukter.</textBlock>
      <textBlock ix="23">Nu når en lång rad satsningar för tillväxt och rättvisa ut till skolor och klassrum, till sjukhus och vårdcentraler, till servicehus och hemtjänst. Nu når förbättringarna Sveriges hushåll.</textBlock>
      <textBlock ix="24">Barnen ska stå främst. Barns rätt till säker fritid, lek och rekreation - fastslagen i artikel 31 i FN:s barnkonvention - kommer att stärkas, liksom barns skydd mot våld och skador enligt artikel 19. En barnolycksfallsdelegation tillsätts.</textBlock>
      <textBlock ix="25">Vid årsskiftet införs maxtaxan i förskolan i de allra flesta av landets kommuner. Det ger tillsammans med de senaste årens barnbidragshöjningar en starkare hushållskassa för barnfamiljerna, samtidigt som fler barn får tillgång till förskolan. År 2003 införs den allmänna och avgiftsfria förskolan för landets fyrafem-åringar. Nyblivna föräldrar får en längre och bättre föräldraförsäkring.</textBlock>
      <textBlock ix="26">Genom regeringens särskilda skolsatsning anställs fler lärare och annan skolpersonal. Klasserna kan bli mindre. Det nya studiemedelssystemet börjar gälla.</textBlock>
      <textBlock ix="27">Bidragsdelen ökar, och fribeloppet höjs kraftigt.</textBlock>
      <textBlock ix="28">9 miljarder kronor ska användas till att förbättra vården för de psykiskt sjuka, stärka primärvården och höja kvaliteten i äldreomsorgen. Ytterligare 3 700</textBlock>
      <textBlock ix="29">miljoner kronor avsätts för att korta köerna och öka tillgängligheten i vården. En nationell handlingsplan för att minska narkotikamissbruket läggs fram.</textBlock>
      <textBlock ix="30">Maxtaxan i äldreomsorgen föreslås träda i kraft i sommar. Ett förbehållsbelopp ger egna pengar kvar när avgiften är betald. Ett skydd mot höga tandvårdskostnader införs för alla som är över 65 år. En särskild skattesänkning når det stora flertalet pensionärer under nästa år.</textBlock>
      <textBlock ix="31">Efter jul höjs grundavdraget i självdeklarationen.</textBlock>
      <textBlock ix="32">Löntagarna kompenseras från nästa år för tre fjärdedelar av egenavgifterna. Skattereduktionen för fackföreningsavgifter införs. I enlighet med skattereformens intentioner förändras skatteskalan så att färre betalar statlig inkomstskatt. Fastighetsskatten sänks.</textBlock>
      <textBlock ix="33">I somras förbättrades arbetslöshetsförsäkringen.</textBlock>
      <textBlock ix="34">Både den övre skiktgränsen och grundbeloppet höjdes. Fler får nu del av en 80-procentig ersättning vid arbetslöshet. Ytterligare förbättringar av a-kassan görs nästa år om det statsfinansiella läget så medger.</textBlock>
      <textBlock ix="35">I december läggs propositionen om en reformerad arbetsskadeförsäkring fram. Stora satsningar görs för att bryta deltidsarbetslösheten. Aktivitetsgarantin utvecklas till att bli ett kraftfullt instrument för att hjälpa långtidsarbetslösa och socialbidragstagare att få ett arbete. Arbetet med att motverka hemlöshet och förbättra de hemlösas situation fortsätter.</textBlock>
      <textBlock ix="36">En lång rad insatser ska tillsammans leda till att målet att halvera antalet socialbidragsberoende mellan åren 1999 och 2004 nås.</textBlock>
      <textBlock ix="37">Rättstryggheten ska öka. I oktober invigs Växjö polishögskola. Under mandatperioden har vi därmed gått från en polishögskola till tre. 900 nya poliser kommer att utbildas årligen. Närpolisreformen ska fullföljas. Kriminalvårdens insatser för att förebygga återfall i grov brottslighet och drogmissbruk ska öka.</textBlock>
      <textBlock ix="38">Det internationella polissamarbetet vidareutvecklas.</textBlock>
      <textBlock ix="39">Ungas brottslighet ska mötas med tydlighet, men också med stöd för att undvika att unga fastnar i en kriminell livsstil. Skyddet för kvinnor som utsätts för våld och hot intensifieras. Stödet till brottsoffer, särskilt bland barn och unga, stärks.</textBlock>
      <textBlock ix="40">Ett jämställdhetsperspektiv genomsyrar alla delar av regeringens politik. Det innebär att utmana invanda tänkesätt, arbetsformer och normer. Regeringen presenterar i höst en metodhandbok som stöd i arbetet med att uppnå jämställdhet inom alla samhällsområden.</textBlock>
      <textBlock ix="41">Sverige ska vara ett land i sammanhållning och utveckling.</textBlock>
      <textBlock ix="42">Landets vägar, järnvägar, farleder och flygplatser ska förbättras. En särskild satsning görs nu för att åtgärda akuta brister i underhåll av vägar och järnvägar. Ett sammanhållet program läggs fram för en modernisering av infrastrukturen. 319 miljarder kronor avsätt fr.o.m. 2004.</textBlock>
      <textBlock ix="43">All utbildning - från förskola till forskarutbildning - ska hålla högsta kvalitet. En särskild satsning görs för att säkra kvaliteten och vidareutbilda personalen i förskolan.</textBlock>
      <textBlock ix="44">Arbetet med att säkra kvaliteten i grundskolan intensifieras. Ytterligare 4 000 lärare ska bli behöriga.</textBlock>
      <textBlock ix="45">Modersmålsundervisningen stärks. Alla elever ska få det stöd de behöver för att nå kunskapsmålen. De nya resurser som tillförs skolan ska i första hand gå till de elever som behöver få sina kunskaper förstärkta. En utvecklingsplan för skolan presenteras. Gymnasieskolan ses över, liksom skollagen. Lika villkor ska råda för kommunala och fristående skolor. Vinstintresset ska inte styra.</textBlock>
      <textBlock ix="46">Värdegrundsarbetet i skolan intensifieras. Ett demokratiskt förhållningssätt kan inte kommenderas fram. Det måste praktiseras redan i klassrummet.</textBlock>
      <textBlock ix="47">Vikten av tolerans, respekt och ansvar måste genomsyra undervisning och skolmiljö.</textBlock>
      <textBlock ix="48">Högskoleutbyggnaden och det förbättrade studiemedelssystemet kompletteras med en kraftfull satsning på att bryta snedrekryteringen till högskolan. Det långsiktiga målet är att hälften av en årskull ska ha börjat högskolestudier vid 25 års ålder.</textBlock>
      <textBlock ix="49">Kraftsamlingen kring svensk forskning fortsätter.</textBlock>
      <textBlock ix="50">Målet är att fördubbla examinationen i forskarutbildningen inom tio år. Sverige ska behålla sin ledande roll inom utvecklingen av biotekniken. Den forskningsetiska granskningen ska bli tydligare och allmänhetens insyn och inflytande öka.</textBlock>
      <textBlock ix="51">Arbetet med regionala tillväxtavtal utvecklas.</textBlock>
      <textBlock ix="52">Skattelättnader införs för vissa företag i de delar av landet som har de största geografiska lägesnackdelarna. Likvärdiga villkor i hela landet för att bedriva näringsverksamhet eftersträvas. Statliga insatser behövs för bättre kapitalförsörjning i vissa fall. EU:s strukturfonder ger viktiga bidrag. Satsningar görs på turismen. Distansutbildningen byggs ut kraftigt. Ett nätuniversitet inrättas.</textBlock>
      <textBlock ix="53">Effektivare konkurrensregler utformas från konsumentens perspektiv. Bättre fungerande marknader ger lägre priser, bättre kvalitet och ett ökat utbud av varor och tjänster.</textBlock>
      <textBlock ix="54">Karteller ska med kraft bekämpas. En sammanslagning av Konkurrensverket och Konsumentverket övervägs. Regeringen kommer att ta initiativ till en omfattande och förutsättningslös utvärdering av de genomgripande avregleringar och förändringar av offentlig verksamhet som genomdrivits under senare år.</textBlock>
      <textBlock ix="55">Småföretagandet stimuleras. Arbetet med ett system för individuell kompetensutveckling fullföljs.</textBlock>
      <textBlock ix="56">Exportfrämjandet förstärks på strategiska marknader, och särskilda satsningar görs inom framtidsbranscher som bioteknik samt informations- och kommunikationsteknik.</textBlock>
      <textBlock ix="57">Välfärden ska hålla hög och jämn kvalitet i hela landet. Sverige ska ha en långtgående solidarisk utjämning mellan kommuner och landsting. Kommuner med särskilt kraftig befolkningsminskning får höjt stöd för att garantera en bra samhällsservice. Fortsatt ekonomiskt stöd ges för omstrukturering av kommunala bostadsföretag med många tomma lägenheter.</textBlock>
      <textBlock ix="58">Statens engagemang när det gäller kommunernas bostadsföretag ska öka.</textBlock>
      <textBlock ix="59">En stark utveckling i hela landet förutsätter att tillväxtregionerna kan fortsätta att utvecklas. Bättre trafiklösningar i storstäderna presenteras. Den nationella storstadspolitiken fullföljs. Segregationen i våra större städer ska brytas.</textBlock>
      <textBlock ix="60">Bostadsbyggandet måste öka. Minst 25 000 nya bostäder behöver byggas årligen och uthålligt under en följd av år. Närmare 4 miljarder kronor satsas på bostadsbyggandet under de närmaste fem åren.</textBlock>
      <textBlock ix="61">Fru talman! I sommar har Gösta Berling dansat polska på tiljorna i berättarladan i Sunne. Kung Lear har rannsakat sitt livsverk under bar himmel bland ruinerna på Gotland. I Botkyrka har bejublade Cirkus</textBlock>
      <textBlock ix="62">Cirkör installerat sig och tränar cirkuskonster med kommunens ungdomar.</textBlock>
      <textBlock ix="63">Från norr till söder arbetar människor i lokala föreningar och studiecirklar med att visa upp och lära mer om vår samtidshistoria - det industriella kulturarvet.</textBlock>
      <textBlock ix="64">Trollformler, ugglepost och magiska svärd fångar just nu en ny generation läsare. Det säljs mer böcker än på många år i Sverige.</textBlock>
      <textBlock ix="65">Nya unga filmare har tagit oss med till förorten, till den första kärleken, till 70-talets boendekollektiv, och publiken bara växer.</textBlock>
      <textBlock ix="66">Kulturen når fler grupper än någonsin. Den positiva utvecklingen ska stärkas.</textBlock>
      <textBlock ix="67">Ökat stöd ska ges till de regionala musik- och teaterinstitutionerna, de fria teater- och dansgrupperna liksom till Konstfrämjandet och Skådebanan. Skolbiblioteken får ökade resurser. Kulturmiljövården stärks. Presstödet höjs, och ett särskilt stöd införs för lördagsutdelning av dagstidningar. Uppbyggnaden av en organisationsstruktur för svensk form och design ges stöd. Mångkulturell verksamhet får särskilt stöd, liksom språk och kultur hos våra nationella minoriteter - samer, sverigefinnar, tornedalingar, romer och judar. En filmvårdscentral förläggs till Grängesberg.</textBlock>
      <textBlock ix="68">Den kraftigt sänkta bokmomsen måste komma alla</textBlock>
      <textBlock ix="69">Sveriges bokälskare till del.</textBlock>
      <textBlock ix="70">Regeringen fortsätter sin mångåriga satsning på kulturen. Skälet är enkelt. För att låna orden av en ung läsare i Kamratposten: "Fantasi är det viktigaste som finns ifall man vill leva ett lyckligt liv. Man blir klokare, man blir en roligare människa och man förstår problemen i världen bättre."</textBlock>
      <textBlock ix="71">Fru talman! Människors vilja till arbete är nationens främsta tillgång. Alla människors kunskap och kreativitet ska tas till vara. All diskriminering på arbetsmarknaden måste upphöra. Tekniska möjligheter för att anpassa arbetsplatser till personer som har funktionshinder måste tas till vara.</textBlock>
      <textBlock ix="72">Ett modernt arbetsliv kräver en anpassning till människors livssituation och förutsättningar. Stressen måste minska. De anställdas inflytande över det egna arbetet och arbetstiden ska öka. Heltid bör vara det naturliga, deltid en möjlighet. Alla kvinnor och män ska ha rätt till ett arbete som det går att försörja sig på, ofrivillig deltid och timanställningar motverkas, lönediskriminering bekämpas.</textBlock>
      <textBlock ix="73">Nationella mål för ökad hälsa i arbetslivet tas fram. Hälsobokslut prövas som en modell att göra arbetslivet friskare. Det traditionella arbetsmiljöarbetet stärks. Utvecklingen mot alltfler och längre sjukskrivningar måste hejdas. Starkare ekonomiska drivkrafter ska stimulera arbetsgivare att ta större ansvar för arbetsvillkor, liksom för förebyggande och rehabiliterande arbete. Regeringen bjuder in arbetsmarknadens parter till samtal och medverkan för att bryta ohälsan.</textBlock>
      <textBlock ix="74">Den offentliga sektorn måste vara en förebild för att forma ett mänskligare arbetsliv. Sverige behöver fler välfärdsarbetare. Arbetsvillkoren måste bli så mycket bättre att många fler unga väljer välfärden för sitt yrkesliv.</textBlock>
      <textBlock ix="75">Fru talman! Sveriges utveckling ska inte bara vara ekonomiskt och socialt hållbar. Vi måste bygga ett ekologiskt uthålligt samhälle. Tillväxt som skapas med metoder som undergräver mänsklig hälsa och livskvalitet, som ödelägger miljön eller utarmar naturtillgångar är i grunden inte tillväxt - de långsiktiga mänskliga, ekologiska och sociala kostnaderna överstiger de kortsiktigt ekonomiska vinsterna.</textBlock>
      <textBlock ix="76">De nära sambanden mellan hälsa och miljö uppmärksammas särskilt. Krafttag tas mot skadliga kemikalier. Initiativ tas för att förbättra inomhusmiljön.</textBlock>
      <textBlock ix="77">Luft eller byggnadsmaterial ska inte utgöra en hälsorisk i våra hem, på arbetsplatser, skolor och dagis.</textBlock>
      <textBlock ix="78">Mat ska produceras på ett säkert, hållbart och etiskt sätt. Sverige ska driva på för att EU:s jordbrukspolitik reformeras. Djurskyddet stärks och en djurskyddsmyndighet inrättas.</textBlock>
      <textBlock ix="79">Den biologiska mångfalden i havsmiljön och i skogs- och odlingslandskapet ska garanteras. Särskilt värdefulla naturområden, livsmiljöer och arter ges ett varaktigt skydd.</textBlock>
      <textBlock ix="80">Klimatpolitiken ges högsta prioritet, nationellt såväl som i det internationella samarbetet i EU och FN.</textBlock>
      <textBlock ix="81">Utsläppen av växthusgaser i Sverige ska minska.</textBlock>
      <textBlock ix="82">Kyotoprotokollet ratificeras. Förberedelserna för det avgörande världstoppmötet om hållbar utveckling i</textBlock>
      <textBlock ix="83">Johannesburg nästa år är i full gång. Som ett stöd för klimatpolitiken fortsätter den gröna skatteväxlingen.</textBlock>
      <textBlock ix="84">Skatterna på koldioxidutsläpp och elkonsumtion höjs, medan skatterna på arbete sänks.</textBlock>
      <textBlock ix="85">Främjandet av förnybara energikällor och en mer effektiv energi- och resursanvändning ska ske genom nya och mer marknadsbaserade styrmedel. Sverige ska fortsatt aktivt bidra till att utveckla den europeiska inre marknaden för energi, särskilt i Norden och</textBlock>
      <textBlock ix="86">Östersjöområdet. Barsebäcks andra reaktor ska stängas så snart de villkor riksdagen lagt fast är uppfyllda, vilket regeringen bedömer blir fallet senast före utgången av 2003.</textBlock>
      <textBlock ix="87">Fru talman! Det är på dagen 40 år sedan FN:s dåvarande generalsekreterare Dag Hammarskjöld föll i sin tjänst för alla människors rätt att leva i fred och frihet. Än i dag inspirerar hans minne vårt fasta engagemang för en värld fri från krig och förtryck.</textBlock>
      <textBlock ix="88">Sverige ska vara en drivande kraft i arbetet för global rättvisa.</textBlock>
      <textBlock ix="89">Utvecklingen blir inte hållbar förrän alla länder och människor får del av den. Trots att världens samlade välstånd växer fortsätter klyftan att vidgas mellan rika och fattiga. Demokrati, välstånd och mänskliga rättigheter måste komma alla till del. Med ökade möjligheter följer också ökat ansvar. Världens regeringar har åtagit sig att halvera fattigdomen till år</textBlock>
      <textBlock ix="90">2015.</textBlock>
      <textBlock ix="91">Den svenska politiken för global utveckling stärks. Biståndet närmar sig enprocentsmålet. Arbetet för att lätta fattiga länders skuldbörda fortsätter.</textBlock>
      <textBlock ix="92">Kraftigt stöd ges till FN:s nya globala aids- och hälsofond.</textBlock>
      <textBlock ix="93">En fri och öppen handel med överenskomna spelregler är det mest kraftfulla instrumentet för att åstadkomma utveckling och sprida ekonomiska framsteg.</textBlock>
      <textBlock ix="94">Sverige verkar för att Världshandelsorganisationen i november ska kunna inleda förhandlingar där utvecklingsländernas behov står i centrum.</textBlock>
      <textBlock ix="95">Arbetet med en svensk globaliseringsstrategi fullföljs. Demokratiska motvikter behövs. Åtgärder för att skapa ett robust internationellt finansiellt system ska övervägas, gärna i EU och i annan internationell samverkan.</textBlock>
      <textBlock ix="96">Regeringen ska i alla internationella forum tillsammans med progressiva krafter aktivt driva utvecklingen mot ökad internationell rättvisa.</textBlock>
      <textBlock ix="97">FN:s roll och uppgifter växer. I en tid av kraftig internationalisering och ökad rörlighet ökar behovet av en gemensam värdegrund. FN och dess säkerhetsråd har det övergripande ansvaret för att säkra internationell fred och mänskliga rättigheter. Sverige ska på alla sätt bidra till att FN respekteras av alla länder, fungerar effektivt och får tillräckligt med resurser.</textBlock>
      <textBlock ix="98">Det svenska EU-ordförandeskapet blev en framgång och en källa till ökade kunskaper i Sverige om det europeiska samarbetet. En bred folklig debatt om det framtida samarbetet i unionen ska främjas. Med besluten från bl.a. EU-toppmötet som grund vill regeringen bidra till ekonomiska reformer och full sysselsättning i Europa. Det är i Sveriges intresse att införandet av eurons sedlar och mynt blir en framgång.</textBlock>
      <textBlock ix="99">EU-samarbetet på det rättsliga området intensifieras.</textBlock>
      <textBlock ix="100">Sverige ska i europeisk samverkan ha en generös och human flyktingpolitik.</textBlock>
      <textBlock ix="101">Med EU:s utvidgning och Rysslands integrering i det europeiska samarbetet tar vi vår historiska chans att slutligen sätta stopp för Europas uppdelning i öst och väst. Regeringen verkar för att utvidgningen genomförs enligt de mål om tidtabell som lades fast vid EU-toppmötet i Göteborg. Handel, bistånd och krishantering ska vara viktiga delar när EU:s gemensamma utrikes- och säkerhetspolitik utvecklas.</textBlock>
      <textBlock ix="102">Samhörigheten i närområdet, i Norden och i Östersjöregionen ska stärkas. Som ordförande i Barentsrådet 2001-2003 sätter Sverige fokus på utvecklingen i en väldig och rik region.</textBlock>
      <textBlock ix="103">Sveriges säkerhetspolitiska linje, militär alliansfrihet med möjlighet till neutralitet vid konflikter i vårt närområde, har tjänat oss väl. Den senaste tidens händelser illustrerar på nytt att hoten mot vår säkerhet kan vara av många olika slag.</textBlock>
      <textBlock ix="104">Regeringen eftersträvar en bred uppslutning kring</textBlock>
      <textBlock ix="105">Sveriges säkerhetspolitiska linje med den militära alliansfriheten som grund. De konstruktiva överläggningarna med riksdagspartiernas företrädare om formuleringen av denna linje fortsätter.</textBlock>
      <textBlock ix="106">Totalförsvarets reformering fortgår. Totalförsvarsplikten moderniseras.</textBlock>
      <textBlock ix="107">Fru talman! Ärade ledamöter! I år fyller den allmänna och lika rösträtten 80 år.</textBlock>
      <textBlock ix="108">En människa, en röst - sådan är demokratins grundtanke. Den vilar på principen om alla människors lika värde, varje människas okränkbarhet. Det är vår tids största och vackraste idé.</textBlock>
      <textBlock ix="109">Med terrordåden i USA skärps återigen insikten:</textBlock>
      <textBlock ix="110">Demokratin kan aldrig tas för given. Den måste alltid vinnas på nytt.</textBlock>
      <textBlock ix="111">Regeringen fortsätter arbetet med kunskapsspridning, forskning och åminnelse av Förintelsen som en väg att stärka demokratin och människovärdet. Minnet av Förintelsen innebär inte bara en möjlighet att lära av historiens mörka sidor. Historien bär också på de goda förebilder som vi behöver i dagens arbete för att stärka demokratin.</textBlock>
      <textBlock ix="112">En sådan förebild, som för alltid förtjänar att bli ihågkommen för sina outtröttliga insatser för människovärdet, är Raoul Wallenberg. Regeringen kommer att tillkalla en utredning för att granska utrikesledningens agerande i fallet Raoul Wallenberg.</textBlock>
      <textBlock ix="113">En ny myndighet - Forum för levande historia -</textBlock>
      <textBlock ix="114">inrättas 2003 i Stockholm för frågor som rör demokrati, tolerans och mänskliga rättigheter med utgångspunkt i Förintelsen. Den nya myndigheten ska ha sitt säte i Stockholm men verka i hela landet.</textBlock>
      <textBlock ix="115">Den årliga regeringskonferensen Stockholms Internationella Forum hölls i januari 2001 på temat</textBlock>
      <textBlock ix="116">"Kamp mot intolerans". Den var en internationell kraftsansträngning för att öka beredskapen att bekämpa antidemokratiska krafter och intolerans i alla dess uttryck. Med ytterligare en internationell konferens under första halvåret 2002 fortsätter regeringen kraftsamlingen för att motverka etniska konflikter och förhindra folkmord i framtiden.</textBlock>
      <textBlock ix="117">Fru talman! Alla människors lika värde har slagits fast i internationella konventioner och nationella lagar världen över. Men den viktigaste pusselbiten kan aldrig lagstiftas fram.</textBlock>
      <textBlock ix="118">Det är vi själva som utgör demokratin. Det är i mötet mellan människa och människa som demokratins styrka avgörs. Demokratin ger aldrig bara rättigheter. Den innebär också skyldigheter. Den kräver av var och en av oss att vi aldrig väljer likgiltigheten eller glömskan. Den kräver att vi var och en tar aktiv ställning.</textBlock>
    </textBlock>
  </contentBlock>
  <contentBlock ix="6">
    <textBlock ix="0">
      <textBlock ix="0">3 §  Ceremonin avslutades kl. 14.57.</textBlock>
    </textBlock>
  </contentBlock>
  <contentBlock ix="7"/>
  <contentBlock ix="8">
    <textBlock ix="0">
      <textBlock ix="0"/>
      <textBlock ix="1">Bilaga</textBlock>
      <textBlock ix="2">Program för öppnandet av riksmötet 2001/02</textBlock>
      <textBlock ix="3">tisdagen den 18 september 2001 kl. 14.00</textBlock>
    </textBlock>
  </contentBlock>
  <contentBlock ix="9">
    <textBlock ix="0">
      <textBlock ix="0">Musik under samlingen</textBlock>
    </textBlock>
  </contentBlock>
  <contentBlock ix="10">
    <textBlock ix="0">
      <textBlock ix="0">Fanfar av Ingvar Lidholm</textBlock>
    </textBlock>
  </contentBlock>
  <contentBlock ix="11">
    <textBlock ix="0">
      <textBlock ix="0">Kungssången</textBlock>
    </textBlock>
  </contentBlock>
  <contentBlock ix="12">
    <textBlock ix="0">
      <textBlock ix="0">Folkvisa från Raukasjö</textBlock>
    </textBlock>
  </contentBlock>
  <contentBlock ix="13">
    <textBlock ix="0">
      <textBlock ix="0">Vals i Mejram av Bo Nilsson</textBlock>
    </textBlock>
  </contentBlock>
  <contentBlock ix="14">
    <textBlock ix="0">
      <textBlock ix="0">Tyst minut för offren för terrordåden i USA</textBlock>
    </textBlock>
  </contentBlock>
  <contentBlock ix="15">
    <textBlock ix="0">
      <textBlock ix="0">Talmannen</textBlock>
    </textBlock>
  </contentBlock>
  <contentBlock ix="16">
    <textBlock ix="0">
      <textBlock ix="0">Hans Majestät Konungen öppnar riksmötet</textBlock>
    </textBlock>
  </contentBlock>
  <contentBlock ix="17">
    <textBlock ix="0">
      <textBlock ix="0">Fanfar av Anders Högstedt</textBlock>
    </textBlock>
  </contentBlock>
  <contentBlock ix="18">
    <textBlock ix="0">
      <textBlock ix="0">Monicas vals av Bill Evans</textBlock>
    </textBlock>
  </contentBlock>
  <contentBlock ix="19">
    <textBlock ix="0">
      <textBlock ix="0">Statsministern avger regeringsförklaring</textBlock>
    </textBlock>
  </contentBlock>
  <contentBlock ix="20">
    <textBlock ix="0">
      <textBlock ix="0">Innan kärleken kom av Anders Hillborg</textBlock>
    </textBlock>
  </contentBlock>
  <contentBlock ix="21">
    <textBlock ix="0">
      <textBlock ix="0">Nationalsången</textBlock>
    </textBlock>
  </contentBlock>
  <contentBlock ix="22">
    <textBlock ix="0">
      <textBlock ix="0">Grande Marche av Charles Voss</textBlock>
      <textBlock ix="1">----------------------------------------------------</textBlock>
      <textBlock ix="2">Medverkande</textBlock>
      <textBlock ix="3">Riksplan:</textBlock>
      <textBlock ix="4">Arméns musikkår konserterar</textBlock>
      <textBlock ix="5">Trapphallen:</textBlock>
      <textBlock ix="6">Kör från Hagaskolans musikklasser, Norrköping</textBlock>
      <textBlock ix="7">Dirigenter: Ann Törnqvist, Gunnar Josephson och Bengt Gårsjö. Piano: Henrik</textBlock>
      <textBlock ix="8">Bergion</textBlock>
      <textBlock ix="9">Folkmusikgruppen Med Krus: Rune Persson, Isabell Svärdmalm, Helen Eriksson och</textBlock>
      <textBlock ix="10">Christer Samuelsson</textBlock>
      <textBlock ix="11">Folkdanslaget Kedjan paraderar med Sveriges landskapsfanor</textBlock>
      <textBlock ix="12">Plenisalen:</textBlock>
      <textBlock ix="13">Musiker ur Stockholms läns Blåsarsymfoniker</textBlock>
      <textBlock ix="14">Trio T.G.T.T:</textBlock>
      <textBlock ix="15">Jeanette Köhn, sopran, Mats Bergström, gitarr och Teddy Walter, kontrabas</textBlock>
      <textBlock ix="16">Fanfarblåsare</textBlock>
    </textBlock>
  </contentBlock>
</protocol>
