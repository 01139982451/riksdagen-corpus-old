<protocol id="prot-199192--21">
  <contentBlock ix="0">
    <textBlock ix="0">1 § Meddelande om kompletteringsval till vissa utskott</textBlock>
    <textBlock ix="1">Talmannen meddelade</textBlock>
    <textBlock ix="2">dels att centerns riksdagsgrupp som suppleant i jordbruksutskottet under Lennart Brunanders ledighet anmält hans ersättare Elisabeth Andersson,</textBlock>
    <textBlock ix="3">dels att Ny Demokratis riksdagsgrupp som suppleant i utrikesutskottet och arbetsmarknadsutskottet under Richard Ulfvengrens ledighet anmält hans ersättare Arne Jansson,</textBlock>
    <textBlock ix="4">dels att folkpartiet liberalernas riksdagsgrupp som suppleant i kulturutskottet under Charlotte Brantings ledighet anmält hennes ersättare Ronny Karlsson.</textBlock>
    <textBlock ix="5">Talmannen förklarade utsedda till</textBlock>
    <textBlock ix="6">suppleant i utrikesutskottet</textBlock>
    <textBlock ix="7">Arne Jansson (nyd)</textBlock>
    <textBlock ix="8">suppleant i kulturutskottet</textBlock>
    <textBlock ix="9">Ronny Karlsson (fp)</textBlock>
    <textBlock ix="10">suppleant i jordbruksutskottet</textBlock>
    <textBlock ix="11">Elisabeth Andersson (c)</textBlock>
    <textBlock ix="12">suppleant i arbetsmarknadsutskottet</textBlock>
    <textBlock ix="13">Arne Jansson (nyd)</textBlock>
    <textBlock ix="14">2 § Hänvisning av ärenden till utskott</textBlock>
    <textBlock ix="15">Föredrogs och hänvisades</textBlock>
    <textBlock ix="16">Propositionerna</textBlock>
    <textBlock ix="17">1991/92:48 och 67 till skatteutskottet</textBlock>
    <textBlock ix="18">Motionerna</textBlock>
    <textBlock ix="19">1991/92:Sf4--Sf9 till socialförsäkringsutskottet</textBlock>
    <textBlock ix="20">3 § Bordläggning</textBlock>
    <textBlock ix="21">Anmäldes och bordlades</textBlock>
    <textBlock ix="22">Propositionerna</textBlock>
    <textBlock ix="23">1991/92:51 En ny småföretagspolitik</textBlock>
    <textBlock ix="24">1991/92:60 Skattepolitik för tillväxt</textBlock>
    <textBlock ix="25">4 § Anmälan om interpellationer</textBlock>
    <textBlock ix="26">Anmäldes att följande interpellationer framställts</textBlock>
    <textBlock ix="27">den 7 november</textBlock>
    <textBlock ix="28">1991/92:36 av Kjell Eldensjö (kds) till näringsministern om problemen i tekobranschen:</textBlock>
    <textBlock ix="29">Svensk teko som under gången tid varit en stark och blomstrande näringsgren med produktion av kläder kännetecknade av hög kvalitet och god design har under främst de senaste två decennierna varit utsatt för en så kännbar konkurrens, framför allt från låglöneländer, att näringen krympt till en i förhållande till tidigare mycket låg nivå.</textBlock>
    <textBlock ix="30">Nu då det statliga stödet successivt skurits ned och Sverige dessutom ensamt avskaffat handelshindren ter sig framtiden för svensk teko ännu dystrare. Enligt uppgift avser nämligen både USA och EG att förlänga sina tekobegränsningsavtal. Både EG centralt, men i synnerhet EG-staterna startar nu också stora förnyelseprogram för branschen.</textBlock>
    <textBlock ix="31">Länsarbetsnämnden i Älvsborgs län anger i ''ARBETSMARKNADSUTSIKTERNA Sepatember 1991'' att inom teko har från januari 1990 till september 1991 inte mindre än 2 100 personer blivit uppsägningsvarslade, vilket motsvarar mer än var femte anställd. Det är ingen tvekan om att det inom svensk teko nu riskerar sprida sig en stämning av uppgivenhet.</textBlock>
    <textBlock ix="32">Med anledning av den svåra situationen för svensk teko vill jag fråga statsrådet följande:</textBlock>
    <textBlock ix="33">Anser statsrådet att vi i Sverige av beredskaps- och andra skäl behöver en väl fungerande svensk tekonäring med inhemsk produktion?</textBlock>
    <textBlock ix="34">Avser regeringen att vidta några konkreta åtgärder för att svensk teko skall kunna överleva den branschkris som nu råder?</textBlock>
    <textBlock ix="35">1991/92:37 av Ines Uusmann (s) till socialministern om kvinnors arbetsvillkor i en privatiserad vårdoch omsorgssektor:</textBlock>
    <textBlock ix="36">I regeringsförklaringen talas om valfrihetsrevolution i välfärdspolitiken, vilket skall ge större möjligheter för de många kvinnor som arbetar inom vård, omsorg och utbildning.</textBlock>
    <textBlock ix="37">I prop. 1991/92:65 sägs att ''Fri etableringsrätt inom barnomsorgen är angelägen'' eftersom den ökar personalens valfrihet.</textBlock>
    <textBlock ix="38">''Förskollärare och barnskötare får fler arbetsgivare att välja mellan. Det ger dem en starkare position när det gäller att skapa goda arbetsvillkor och en större frihet att välja under vilka former de vill arbeta''.</textBlock>
    <textBlock ix="39">Uppfattningen synes vara att med privata arbetsgivare får kvinnor bättre arbetsvillkor vad gäller löner, arbetsmiljö, arbetstider m.m. Låt oss därför granska några yrkesområden, där kvinnor är dominerande och som finns både i offentlig och privat sektor.</textBlock>
    <textBlock ix="40">Städarbete, även kallat lokalvård, är ett traditionellt kvinnoarbete, som utförs i statlig, kommunal och privat regi med tre olika kollektivavtal. Det är entydigt att det är mest lönsamt och ger bästa arbetsvillkoren i övrigt att städa med ett statligt kollektivavtal, något sämre med ett kommunalt och definitivt sämst med det privata avtalet.</textBlock>
    <textBlock ix="41">Samma förhållanden gäller alla typiska kvinnojobb som finns inom flera avtalsområden, exempelvis telefonister, receptionister, kökspersonal och tandsköterskor. Trots en ihållande kamp bland fackligt aktiva kvinnor i de här grupperna har det hittills varit omöjligt att komma fram med de privata arbetsgivarna.</textBlock>
    <textBlock ix="42">Regeringen har emellertid uppenbart uppfattningen att fr.o.m. nu blir privata arbetsgivare lättare att förhandla med och kommer att agera draghjälp åt den kvarvarande offentliga sektorns kvinnor. Eller är det så att avtalen på den offentliga sektorn som rör typiska kvinnojobb skall anpassas neråt till vad den privata lönsamheten anser skäligt.</textBlock>
    <textBlock ix="43">Med anledning av det ovanstående vill jag fråga socialministern följande:</textBlock>
    <textBlock ix="44">1. Vad är det enligt socialministerns mening som talar för att privata arbetsgivare blir ''mer generösa'' mot anställda barnskötare och sjukvårdsbiträden än de nuvarande arbetsgivarna?</textBlock>
    <textBlock ix="45">2. Om denna profetia inte skulle uppfyllas, är socialministern då beredd att vidta åtgärder för att förbättra kvinnolönerna inom den privata vård- och omsorgssektorn?</textBlock>
    <textBlock ix="46">1991/92:38 av Karin Israelsson (c) till socialministern om åtgärder mot spelberoende:</textBlock>
    <textBlock ix="47">Den totala spelmarknaden i Sverige omsatte 1990 19 miljarder kronor. Av det stod ATG för 34 % eller 6 424 milj.kr., tipstjänst 29 % eller 5 545 milj.kr. och penninglotteriet 16 % eller 3 013 milj.kr. De övriga 21 procent står folkrörelserna och övriga för.</textBlock>
    <textBlock ix="48">Spelbolagens marknadsföringskostnader har utvecklats från 91 miljoner 1985 till 203 miljoner 1990.</textBlock>
    <textBlock ix="49">Spelbolagen har under alla år ett antal ombud för försäljning av sina produkter. Fr.o.m. 1 juli 1991 har penninglotteriet gemensamma ombud med ATG på on-line-terminaler. Dessa är för närvarande ca 1 500 st. En stor del av on-lineombuden ca 60--70 % är gemensamma även med tipstjänst. De statsägda bolagen fastställer provisioner i avtal efter överläggningar med ombudens branschorganisationer. ATG lämnar tillstånd till ombuden vari anges vissa rättigheter och skyldigheter.</textBlock>
    <textBlock ix="50">Statens intäkter har utvecklats från 1985 från 2 643 till 3 944 miljoner 1990.</textBlock>
    <textBlock ix="51">Sverige leder spelligan i västvärlden. Det finns elva spelformer här, att jämföra med sex i Danmark och Storbritannien och åtta i Finland. I Sverige spelas per capita för 1 775 jämfört med Danmarks 526 och Storbritanniens 1 229 kr. Uppgifterna är hämtade ur en utredning rörande spel i vårt land Ds 1991:51.</textBlock>
    <textBlock ix="52">Detta stora utbud och tillgången på snabbt spelande över hela landet har också givit allt flera människor spelberoende. Ett spelmissbruk/beroende ger samma symptom som ett alkoholmissbruk. En tvingande situation som ofta slutar med mycket stor skuldsättning, ofta kriminella handlingar och i vissa fall självmord. De flesta spelare med dessa symptom är helt dolda missbrukare. I dag finns det tre vårdplatser för denna starkt ökande grupp av människor. Kunskapen inom socialtjänsten, bland kronofogdar och jurister är låg.</textBlock>
    <textBlock ix="53">En organisation på frivillig bas finns i dag att hänvisa, Riksförbundet Spelberoende. Tyvärr saknar de medel för att klara den alltmer ökande efterfrågan av deras tjänster.</textBlock>
    <textBlock ix="54">Med anledning av detta spelutbud, statens stigande inkomster av spelandet och det ökande antalet människor med spelberoende önskar jag ställa några frågor till statsrådet:</textBlock>
    <textBlock ix="55">Är regeringen beredd att förorda att det planerade Folkhälsoinstitutet tar fram ett program för att förebygga spelberoende?</textBlock>
    <textBlock ix="56">Är regeringen beredd att sätta en åldersgräns för deltagande i spel med de snabba spelformerna som visat sig vara mest riskabla?</textBlock>
    <textBlock ix="57">Är regeringen beredd att lämna ett ekonomiskt stöd för den verksamhet som Riksförbundet Spelberoende bedriver?</textBlock>
    <textBlock ix="58">Är regeringen beredd att verka för ett ökat antal vårdplatser för spelberoende?</textBlock>
    <textBlock ix="59">1991/92:39 av Lahja Exner (s) till arbetsmarknadsministern om arbetslösheten bland kvinnor:</textBlock>
    <textBlock ix="60">Jämfört med andra länder har vi i Sverige en mycket hög kvinnlig förvärvsfrekvens. Den viktigaste framtidsfrågan för oss svenska kvinnor handlar om vår rätt till ett eget avlönat arbete, vår rätt att genom vårt arbete bidra till den gemensamma välfärden.</textBlock>
    <textBlock ix="61">Full sysselsättning -- arbetslinjen -- ger oss alla möjlighet till arbete i den omfattning vi själva önskar och behöver. Vi kvinnor vill också ha möjlighet att välja mellan många olika arbetsuppgifter, efter våra individuella behov och våra egna förutsättningar.</textBlock>
    <textBlock ix="62">Situationen på den svenska arbetsmarknaden har på kort tid försämrats och många känner stor oro för sina möjligheter att försörja sig med eget arbete på en krympande arbetsmarknad i stark omvandling. Varslen ökar oroväckande och även den gemensamma sektorn som är kvinnornas största arbetsmarknad står inför nya hot när regeringen aviserar stora indragningar från den redan trånga kommunala ekonomin.</textBlock>
    <textBlock ix="63">Arbetslösheten har hittills slagit hårdare på den manliga delen av arbetsmarknaden. De av arbetslöshet drabbade kvinnorna har fått en viss del av de arbetsmarknadspolitiska åtgärderna när det gäller arbetsmarknadsutbildning, AMI och särskilda inskolningsplatser. Risken är dock uppenbar att detta inte är nog om kvinnorna skall ha chansen att stanna kvar på arbetsmarknaden.</textBlock>
    <textBlock ix="64">Eftersom kvinnorna arbetar på en begränsad del av arbetsmarknaden, har ofta färre år till sitt förfogande i arbetslivet och en stor grupp av oss har kort och föråldrad utbildning, vill jag ställa följande fråga till arbetsmarknadsministern:</textBlock>
    <textBlock ix="65">Vilka initiativ är arbetsmarknadsministern beredd att vidta för att snabbt och direkt bistå de arbetslösa kvinnorna?</textBlock>
    <textBlock ix="66">1991/92:40 av Berith Eriksson (v) till bostadsministern om Sveriges flyktingmottagande:</textBlock>
    <textBlock ix="67">Vänsterpartiet, folkpartiet och miljöpartiet riktade i flera viktiga avseenden en identisk eller likartad kritik mot den förra regeringens flyktingpolitik. Det är angeläget att få besked om vilken politik den nya regeringen avser föra i frågor som har en väsentlig betydelse för rättssäkerhet och humanitet i vårt flyktingmottagande.</textBlock>
    <textBlock ix="68">Inom EG pågår ett arbete med harmonisering av flyktingpolitiken som framför allt handlar om hur antalet asylsökande kan reduceras, trots att en förstahandsfråga borde vara att diskutera en europeisk konvention till skydd för människor som flyr undan olika typer av våld: krig, inbördeskrig, väpnade oroligheter eller bristande förmåga hos ett lands regering att skydda det egna landets medborgare.</textBlock>
    <textBlock ix="69">Den förra regeringen har använt viseringspolitiken som ett instrument för att hindra flyktingar att söka asyl i Sverige. Detta strider mot andan i Genèvekonventionen och har utgjort ett missbruk av viseringsinstrumentet. En person som har avsikten att söka asyl i Sverige kan nämligen inte få en visumansökan beviljad och hindras därför från att fly från sitt hemland.</textBlock>
    <textBlock ix="70">Nära samband med missbruket av viseringsinstrumentet har de skärpta sanktioner mot transportföretag som tar med asylsökande till Sverige som infördes 1989. Det får den effekten att privata transportföretag tvingas sköta inresekontrollen till Sverige vid incheckningsdiskarna. Det är oacceptabelt att tvinga exempelvis flygbolag att på detta sätt fullgöra myndighetsfunktioner. Det är också ett ur rättssäkerhetssynpunkt grovt stötande arrangemang.</textBlock>
    <textBlock ix="71">Invandrarverket fick i samband med att den nya utlänningslagen antogs överta ansvaret för att förordna offentligt biträde för de asylsökande. Det har bl.a. från diskrimineringsombudsmannen och justitieombudsmannen framförts mycket allvarlig kritik mot invandrarverkets sätt att sköta dessa viktiga frågor. Diskrimineringsombudsmannen har föreslagit att rätten att förordna biträde i dessa ärenden återförs till rättshjälpsmyndigheten.</textBlock>
    <textBlock ix="72">En reform som vore starkt ägnad att förbättra rättssäkerheten i beslutsfattandet vore att inrätta en advokatjour så att de asylsökande omedelbart kan få juridiskt biträde också när det är aktuellt med avvisningsbeslut med omedelbar verkställighet. Det finns sedan flera år ett förslag från advokatsamfundet hur detta skulle kunna organiseras, men den förra regeringen visade inte något nämnvärt intresse för frågan.</textBlock>
    <textBlock ix="73">En annan mycket enkel men betydelsefull reform för att stärka rättssäkerheten vore att införa en regel om att alla asylförhör togs upp på band. Det skulle både för den asylsökande och för myndigheten vara av stort värde att ha en tillförlitlig dokumentation om vad som förekommit vid utredningsförhöret.</textBlock>
    <textBlock ix="74">Jag vill mot denna bakgrund ställa följande frågor:</textBlock>
    <textBlock ix="75">1.  Avser regeringen att i lämpliga fora ta initiativ till en i första hand europeisk konvention för att bereda skydd åt människor som flyr undan olika typer av våld?</textBlock>
    <textBlock ix="76">2.  Kommer regeringen att upphäva visumkravet för medborgare från flyktingproducerande länder där den förra regeringen införde visumkrav för att hindra asylsökande att ta sig till Sverige?</textBlock>
    <textBlock ix="77">3.  Kommer regeringen att föreslå upphävande av de skärpta sanktioner mot transportföretag som för in flyktingar till Sverige, vilka beslutades i samband med nya utlänningslagen?</textBlock>
    <textBlock ix="78">4.  Kommer regeringen att föreslå att uppgiften att förordna offentligt biträde i asylärenden läggs på annan myndighet än invandrarverket?</textBlock>
    <textBlock ix="79">5.  Kommer regeringen att föreslå att det införs en advokatjour i asylärenden?</textBlock>
    <textBlock ix="80">6.  Kommer regeringen att föreslå införande av regler om obligatorisk bandning av utredningsförhören i asylärenden?</textBlock>
    <textBlock ix="81">5 § Anmälan om frågor</textBlock>
    <textBlock ix="82">Anmäldes att följande frågor framställts</textBlock>
    <textBlock ix="83">den 7 oktober</textBlock>
    <textBlock ix="84">1991/92:103 av Rune Backlund (c) till justitieministern om polisens asylutredningar:</textBlock>
    <textBlock ix="85">Under de senaste månaderna har väntetiderna hos polisen för asylutredning åter ökat och uppgår till mellan 8--10 veckor.</textBlock>
    <textBlock ix="86">Jag vill därför fråga justitieministern:</textBlock>
    <textBlock ix="87">Vilka åtgärder avser statsrådet vidta för att minska väntetiderna i asylutredningarna hos polisen?</textBlock>
    <textBlock ix="88">1991/92:104 av Yngve Wernersson (s) till näringsministern om sysselsättningen i Västerås:</textBlock>
    <textBlock ix="89">Koncernledningen i det finska företaget Outokumpu Copper ämnar genomföra stora neddragningar av företagets verksamhet i Västerås. Besluten innebär bl.a. att bredbandsvalsverket i Västerås flyttas till Spanien och att tillverkningen av myntämnen och patronhylsor överförs från Västerås till Finland.</textBlock>
    <textBlock ix="90">En granskning av koncernledningens förslag till strategiska åtgärder har genomförts av löntagarkonsulter. Undersökningen påvisar stora brister i beslutsunderlaget.</textBlock>
    <textBlock ix="91">Ämnar näringsministern vidtaga några åtgärder för att förhindra ett genomförande av dessa beslut och därigenom trygga sysselsättningen i Västerås?</textBlock>
    <textBlock ix="92">1991/92:105 av Åke Carnerö (kds) till statsrådet Beatrice Ask om demokratins värden i skolundervisningen:</textBlock>
    <textBlock ix="93">Många människor i vårt land är oroade över de rasistiska tendenser som nu visar sig i vår världsdel. Ett demokratiskt land har ett stort ansvar att möta dessa åsikter med moteld.</textBlock>
    <textBlock ix="94">I vårt land genomfördes ett skolval i anslutning till de allmänna valen.</textBlock>
    <textBlock ix="95">Oroande härvidlag är den framgång som vissa extrema högerpartier erhållit. Skolan skall enligt läroplanen hävda vår demokratis väsentliga värden och klart ta avstånd från allt som strider mot dessa.</textBlock>
    <textBlock ix="96">Har regeringen och utbildningsdepartementet för avsikt att vidta några åtgärder med anledning av ovanstående?</textBlock>
    <textBlock ix="97">1991/92:106 av Lennart Fridén (m) till finansministern om momsen och teatrarna:</textBlock>
    <textBlock ix="98">I samband med skattereformen 1990 beslutades att mervärdesskatt inte skulle tas ut på teater- och museibesök och andra ''kulturtjänster''. Tanken var god men effekten har i synnerhet för teatrarna blivit mycket negativ. Detta beror på att den verksamhet som inte är momsbelagd ej heller får dra av ingående moms. Resultatet har blivit att teatrarna fått en avsevärt försämrad ekonomi.</textBlock>
    <textBlock ix="99">Det är nu ett år sedan man först från teaterhåll gjorde statsmakterna uppmärksamma på detta, men ännu kvarstår problemen eftersom inga motåtgärder vidtagits. Detta har bl.a. medfört att kommunala teatrar nu måste få extra anslag från sina huvudmän för att betala moms till staten.</textBlock>
    <textBlock ix="100">Vad kommer att göras för att rätta till den uppkomna situationen för teatrarna, och när kommer det att ske?</textBlock>
    <textBlock ix="101">1991/92:107 av Roland Larsson (c) till socialministern om familjepolitiken:</textBlock>
    <textBlock ix="102">I regeringsförklaringen utlovas en omläggning av familjepolitiken. Omläggningen skall ske i flera steg.</textBlock>
    <textBlock ix="103">I ett första och omedelbart steg sägs bl.a. att statsbidragsreglerna skall ändras så att bidrag även utgår för dagbarnvårdarnas egna barn.</textBlock>
    <textBlock ix="104">I regeringens proposition 1991/92:65 framlägges inte något sådant förslag. Som skäl anges det nuvarande samhällsekonomiska läget.</textBlock>
    <textBlock ix="105">När under mandatperioden kommer reformen att genomföras?</textBlock>
    <textBlock ix="106">1991/92:108 av Marianne Jönsson (c) till utbildningsministern om handikappades möjligheter att genomföra högskoleprovet:</textBlock>
    <textBlock ix="107">Antalet personer som genomför högskoleprovet ökar kraftigt. Vid sidan av gymnasiebetyget är högskoleprovet för många människor det viktigaste urvalsinstrumentet till högre studier. Det är därför viktigt att tillgängligheten till dessa prov är lika för alla. I dag är det inte så. En särskild utsatt grupp är människor med handikapp. För många av dessa är det svårt, ibland helt omöjligt, att genomföra provet.</textBlock>
    <textBlock ix="108">Med anledning av detta vill jag ställa följande fråga:</textBlock>
    <textBlock ix="109">Vilka initativ ämnar utbildningsministern vidta för att ge människor med handikapp fullgoda möjligheter att genomföra högskoleprovet?</textBlock>
    <textBlock ix="110">1991/92:109 av Bengt Dalström (nyd) till statsrådet Alf Svensson om distributionen av hjälpsändningar till Baltikum:</textBlock>
    <textBlock ix="111">Jag är väl medveten om att regeringen har etablerade kontakter och planeringsarbeten i gång som gäller länderna i Baltikum.</textBlock>
    <textBlock ix="112">Ett av problemen är dock att stora hjälpsändningar av livsmedel och andra förnödenheter lagras i hamnarna. Detta är ett växande, akut problem eftersom det saknas tillräckliga transportresurser. Vinterns nöd och elände kommer allt närmare. Här behövs snabb hjälp!</textBlock>
    <textBlock ix="113">I Sverige finns överskott på exempelvis trailers och släpvagnar som relativt omgående skulle kunna göras disponibla. Företag i Sverige har etablerat kontakt med Transportministeriet i Lettland -- en representant besöker denna vecka Stockholm.</textBlock>
    <textBlock ix="114">Min fråga till statsrådet Alf Svensson är nu:</textBlock>
    <textBlock ix="115">Kan regeringen omgående lösgöra biståndspengar för att hjälpa till med detta transportproblem?</textBlock>
    <textBlock ix="116">1991/92:110 av Kent Carlsson (s) till utrikesministern om den framtida vapenhandeln:</textBlock>
    <textBlock ix="117">I ett tal inför FNs generalförsamling den 10 oktober 1991 sa utrikesministern att hon hoppades att de kommande åren skulle ''kunna bli märkesår för ... begränsad handel med konventionella vapen''.</textBlock>
    <textBlock ix="118">Mot bakgrund av detta vill jag fråga utrikesministern:</textBlock>
    <textBlock ix="119">Innebär denna deklaration inför FN någon förpliktelse för Sverige, som en av världens 10 största vapenexportörer, att förändra sin nuvarande vapenexportpolitik och ytterligare begränsa exporten av konventionella vapen från Sverige?</textBlock>
    <textBlock ix="120">1991/92:111 av Thage G Peterson (s) till bostadsministern om presstödet:</textBlock>
    <textBlock ix="121">Av en TT-intervju nyligen framgår att: ''Birgit Friggebo uttrycker sig bestämt, när det gäller presstödet -- det blir en sänkning i den budgetpropositionen, som regeringen lägger fram i januari.''</textBlock>
    <textBlock ix="122">Jag vill fråga statsrådet Friggebo om hela regeringen delar denna hennes uppfattning.</textBlock>
    <textBlock ix="123">1991/92:112 av Bengt Hurtig (v) till socialministern om telefonkostnaderna för pensionärer m.fl.</textBlock>
    <textBlock ix="124">Televerkets kraftiga höjningar av taxorna för privata samtal innebär problem för människor som har brist på alternativa kommunikationsmedel. Detta gäller bl.a. vissa låginkomstpensionärer och handikappade. Telefonen är som kommunikationssmedel i dagens samhällsstruktur ytterst viktig för alla människor, men speciellt viktig för dessa grupper. Det är därför olyckligt att televerkets krav på ökad avkastning så hårt kommer att drabba dessa svaga grupper.</textBlock>
    <textBlock ix="125">Jag vill därför fråga socialministern:</textBlock>
    <textBlock ix="126">Avser regeringen att kompensera dessa grupper för sina relativt sett kraftigt ökade kostnader för sina sociala kontakter?</textBlock>
    <textBlock ix="127">1991/92:113 av Bengt Hurtig (v) till utrikesministern om Iran och de mänskliga rättigheterna:</textBlock>
    <textBlock ix="128">Enligt pressuppgifter har den iranska regeringen den 15 oktober officiellt begärt att länderna i Europa skall stoppa aktiviteter från den iranska motståndsrörelsen Mojahedin på sina länders territorium.</textBlock>
    <textBlock ix="129">Den iranska regeringen anser att regeringarna i Europa måste, i sitt eget intresse av ekonomiska förbindelser med Iran, ta Mojahedins aktiviteter under förnyat övervägande. Det är av största vikt att vårt land inte faller undan för påtryckningar av dessa slag utan öppet deklarerar att alla individer i vårt land -- även invandrare och flyktingar från Iran -- som följer svensk lagstiftning i politiska aktiviteter åtnjuter fulla demokratiska fri- och rättigheter. Kränkningarna av de mänskliga rättigheterna i Iran är väl dokumenterade. Under senare tid har dess kränkningar snarast förvärrats.</textBlock>
    <textBlock ix="130">Jag vill därför fråga utrikesministern:</textBlock>
    <textBlock ix="131">Avser regeringen att i FN-sammanhang agera i fråga om de mänskliga rättigheterna i Iran?</textBlock>
    <textBlock ix="132">1991/92:114 av Johan Lönnroth (v) till miljöministern om den kommunala miljö- och konsumentupplysningen:</textBlock>
    <textBlock ix="133">Riksdagen anser att det inte finns några hinder för den lokala konsumentverksamheten att uttryckligen avråda konsumenten från att välja en viss produkt. (1990/91:LU37)</textBlock>
    <textBlock ix="134">I ett beslut från den 25 oktober har JO med stöd av argument (citat) ''vid sidan av det formellt juridiska betraktelsesättet'' uttalat kritik mot den av Göteborgs kommun utgivna ''Miljökatalogen''. JO säger bl.a. att katalogen skulle ''gynna vissa näringsidkare'' i och med att man rekommenderat vissa produkter/märken. Detta beslut har skapat en osäkerhet i flera kommuner om man vågar gå vidare med sin viktiga miljö- och konsumentupplysning.</textBlock>
    <textBlock ix="135">Miljöministern har att döma av tidningsuppgifter hävdat kommunernas rätt att rekommendera miljövänliga produkter.</textBlock>
    <textBlock ix="136">Mot denna bakgrund vill jag fråga Olof Johansson:</textBlock>
    <textBlock ix="137">Vad avser miljöministern att göra mer konkret för att ge kommunerna råg i ryggen när det gäller deras fortsatta information om miljövänliga och miljöfarliga produkter?</textBlock>
    <textBlock ix="138">den 8 november</textBlock>
    <textBlock ix="139">1991/92:115 av Sten Söderberg (nyd) till bostadsministern om fördelningen av flyktingärenden mellan rättshjälpsbiträden:</textBlock>
    <textBlock ix="140">8 november 1991 uppgavs i riksradions EKO sändning att advokaten Hans Bredberg under året handlagt 400 flyktingärenden rörande ryska medborgare.</textBlock>
    <textBlock ix="141">Det synes vara en vanlig situation att ett fåtal advokater erhåller större delen av alla flyktingärenden. Detta främjar orätt och missgynnar andra seriösa advokater. Det torde också vara till men för rättssäkerheten för den enskilde. 400 ärenden ger ca 2 milj.kr. i intäkt räknat efter en låg taxa per ärende.</textBlock>
    <textBlock ix="142">Advokater nära flyktinganläggningar, såsom Märsta, Upplands Väsby, Sollentuna och Jakobsberg synes vara missgynnade när advokater från andra orter skall utföra uppdrag på t.ex. Carlslundsförläggningen i Upplands Väsby.</textBlock>
    <textBlock ix="143">Normalt borde det vara advokatsamfundets sak att driva denna rättssäkerhetsfråga. Min fråga är:</textBlock>
    <textBlock ix="144">Kommer invandrarministern att verka för större rättssäkerhet och rättvisa i denna sak?</textBlock>
    <textBlock ix="145">1991/92:116 av Sten Söderberg (nyd) till arbetsmarknadsministern om renovering av VA- nätet för att främja sysselsättningen:</textBlock>
    <textBlock ix="146">Det läcker alldeles otroligt i det svenska VA-nätet. Uppskattningsvis försvinner hundratals miljoner kubikmeter dricksvatten utan att nå konsumenterna. Enbart i Stockholm rinner 35 miljoner kubikmeter per år ut i marken och huvudstaden bokstavligt talat flyter. Många är överens om att vårt vatten- och avloppsnät i Sverige omgående är i starkt behov av renoveringar. Kommunerna har av olika anledningar under årtionden endast gått in och löst akuta problem utan att ha ett genomtänkt långsiktigt renoveringsprogram. I orostider, som dessa, med stigande arbetslöshet skulle en satsning på stora renoveringsprojekt i Sverige av VA-nätet medföra mycket stora effekter ur sysselsättningssynpunkt.</textBlock>
    <textBlock ix="147">Min fråga till statsrådet är med hänvisning till ovanstående följande:</textBlock>
    <textBlock ix="148">Är statsrådet beredd att omgående medverka till att det fördelas statliga medel till sysselsättningsbefrämjande åtgärder för renoveringar i stor skala av det svenska VA-nätet?</textBlock>
    <textBlock ix="149">1991/92:117 av Sten Söderberg (nyd) till justitieministern om den enskildes rättssäkerhet:</textBlock>
    <textBlock ix="150">Advokaten Lars G Mattsson har på Brännpunktsidan i Svenska Dagbladet den 22 oktober 1991 tagit upp frågan om besparingar i förundersökning i brottmål. Föreslagna åtgärder såsom de är utformade enligt direktiven för den s.k. åklagarutredningen medför enligt artikeln risk för att vi i stället för en besparing får ökade kostnader till följd av att åtgärderna medför avsevärd risk för att åtal väcks i onödan. Därtill kommer ett avsevärt lidande för den enskilde. Med hänsyn härtill och till vad som i övrigt framgår av bifogade artikel vill jag fråga justitieministern följande.</textBlock>
    <textBlock ix="151">Vilka åtgärder avser regeringen att vidta för att tillförsäkra den enskilde rättssäkerhet och för att bespara den enskilde onödigt lidande?</textBlock>
    <textBlock ix="152">1991/92:118 av Tage Påhlsson (c) till näringsministern om turismen:</textBlock>
    <textBlock ix="153">Enligt regeringspropositionen om den ekonomiska politikens inriktning skall statens engagemang i Sveriges Turistråd avvecklas budgetåret 1992/93. I bl.a. massmedia har detta tolkats som att regeringen vill lägga ned turistrådet.</textBlock>
    <textBlock ix="154">Turismen eller, som det ofta kallas -- besöksnäringen -- är en av världens största näringsgrenar. Detta har man i de allra flesta länder tagit fasta på, vilket resulterat i statliga engagemang. I Sverige tycks vi vara på väg att göra tvärtom.</textBlock>
    <textBlock ix="155">En viktig förutsättning för att besöksnäringen i vårt land skall kunna samordna sina resurser är ett centralt organ med uppgift att marknadsföra Sverige och koordinera insatserna från de olika landsdelarna. Här har turistrådet sin uppgift.</textBlock>
    <textBlock ix="156">Då turistnäringen är intressant som näringsgren i hela landet -- inte minst i våra glesbygder -- bör det ligga i samhällets intresse att skapa bästa möjliga förutsättningar för dess utveckling. Den aviserade momssänkningen är en insats i rätt riktning, medan avvecklingen av stödet till turistrådet går stick i stäv. Min fråga till näringsministern är därför:</textBlock>
    <textBlock ix="157">På vilket sätt har näringsministern för avsikt att stödja svensk turistnäring efter nästa budgetårs utgång?</textBlock>
    <textBlock ix="158">1991/92:119 av Sigge Godin (fp) till näringsministern om turismen och regionalpolitiken:</textBlock>
    <textBlock ix="159">Basnäringarna i Sverige sviktar. En näring som har framtiden för sig, globalt sett, är turistnäringen. Turismen har stor betydelse för många regioner i Sverige och för vissa orter handlar det om överlevnaden.</textBlock>
    <textBlock ix="160">200 000 människor är hel- eller deltidsarbetande med turism. Drygt 21 000 företag är direkt kopplade till denna näring, därtill är många fler sektorer indirekt beroende.</textBlock>
    <textBlock ix="161">Regeringen diskuterar nu nedläggning av Sveriges Turistråd liksom vissa turistorgan på länsnivå.</textBlock>
    <textBlock ix="162">Jag vill då fråga statsrådet vilka åtgärder som regeringen tänker vidta så att turismens betydelse för regionalpolitiken och arbetskraften inte ytterligare undergrävs.</textBlock>
    <textBlock ix="163">1991/92:120 av Ulf Lönnqvist (s) till näringsministern om bostadsproduktionen:</textBlock>
    <textBlock ix="164">Regeringen har de senaste dagarna lagt fram en rad förslag som fördyrar boendet.</textBlock>
    <textBlock ix="165">Med anledning av ovanstående vill jag fråga näringsministern följande:</textBlock>
    <textBlock ix="166">Hur avser regeringen att upprätthålla den bostadsproduktion om ca 40 000 nyproducerade lägenheter per år som behövs för att undvika bostadsbrist?</textBlock>
    <textBlock ix="167">1991/92:121 av Ingela Mårtensson (fp) till utbildningsministern om den kontinuerliga utbildningen i högskolan:</textBlock>
    <textBlock ix="168">I september 1990 beslöt regeringen på förslag av dåvarande statsrådet Göransson att tillkalla en särskild utredare med uppdrag att se över den konstnärliga utbildningen i högskolan.</textBlock>
    <textBlock ix="169">Mot denna bakgrund skulle jag vilja ställa följande fråga till utbildningsministern:</textBlock>
    <textBlock ix="170">Avser utbildningsministern att förändra direktiven eller förutsättningarna i övrigt vad gäller översynen av den konstnärliga utbildningen i högskolan?</textBlock>
    <textBlock ix="171">1991/92:122 av Anita Gradin (s) till näringsministern om åtgärder för att hindra ett byggstopp:</textBlock>
    <textBlock ix="172">Regeringen har beslutat om en rad åtgärder som drabbar bostadsbyggandet, däribland ändringar i bostadsfinansieringen och nedskärning av investeringsbidraget samt ändring i avdragsrätten. Detta innebär ett direkt byggstopp för många bostadsprojekt. Som en följd härav drabbar detta även byggmaterialindustrin. Inom byggmaterialindustrin finns som underleverantörer många småföretag.</textBlock>
    <textBlock ix="173">Vilka åtgärder tänker näringsministern vidta för att förhindra ett byggstopp som slår ut stora delar av byggmaterialindustrin?</textBlock>
    <textBlock ix="174">6 § Kammaren åtskildes kl. 13.01.</textBlock>
    <textBlock ix="175">Förhandlingarna leddes av talmannen.</textBlock>
  </contentBlock>
</protocol>
