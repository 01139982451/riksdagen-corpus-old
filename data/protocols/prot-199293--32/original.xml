<protocol id="prot-199293--32">
  <contentBlock ix="0">
    <textBlock ix="0">1 §  Justering av protokoll</textBlock>
    <textBlock ix="1">Justerades protokollet för den 20 november.</textBlock>
    <textBlock ix="2">2 §  Ledighet</textBlock>
    <textBlock ix="3">Förste vice talmannen meddelade att Birger Rosqvist (s) ansökt om sjukledighet under tiden den 26 november -- den 31 december.</textBlock>
    <textBlock ix="4">Kammaren biföll denna ansökan.</textBlock>
    <textBlock ix="5">Förste vice talmannen anmälde att Krister Örnfjäder (s) skulle tjänstgöra som ersättare för Birger Rosqvist.</textBlock>
    <textBlock ix="6">3 §  Anmälan om kompletteringsval till trafikutskottet</textBlock>
    <textBlock ix="7">Förste vice talmannen meddelade att socialdemokratiska riksdagsgruppen anmält Krister Örnfjäder (s) som suppleant i trafikutskottet under Birger Rosqvists ledighet.</textBlock>
    <textBlock ix="8">Förste vice talmannen förklarade vald till</textBlock>
    <textBlock ix="9">suppleant i trafikutskottet</textBlock>
    <textBlock ix="10">Krister Örnfjäder (s)</textBlock>
    <textBlock ix="11">4 §  Hänvisning av ärenden till utskott</textBlock>
    <textBlock ix="12">Föredrogs och hänvisades</textBlock>
    <textBlock ix="13">Propositionerna</textBlock>
    <textBlock ix="14">1992/93:42 till utbildningsutskottet</textBlock>
    <textBlock ix="15">1992/93:143 och 144 till lagutskottet</textBlock>
    <textBlock ix="16">Motionerna</textBlock>
    <textBlock ix="17">1992/93:K19--K21 till konstitutionsutskottet</textBlock>
    <textBlock ix="18">1992/93:Sk7 och Sk8 till skatteutskottet</textBlock>
    <textBlock ix="19">1992/93:Fi88 och Fi89 till finansutskottet</textBlock>
    <textBlock ix="20">5 §  Bordläggning</textBlock>
    <textBlock ix="21">Anmäldes och bordlades</textBlock>
    <textBlock ix="22">Motionerna</textBlock>
    <textBlock ix="23">med anledning av prop. 1992/93:60 Förslag till lag om ändring i miljöskyddslagen (1969:387) m.m.</textBlock>
    <textBlock ix="24">1992/93:Jo17 av Annika Åhnberg (-)</textBlock>
    <textBlock ix="25">med anledning av prop. 1992/93:86 Ytterligare förenklingar i deklarationsförfarandet</textBlock>
    <textBlock ix="26">1992/93:Sk9 av Bruno Poromaa och Owe Andréasson (s)</textBlock>
    <textBlock ix="27">1992/93:Sk10 av Ian Wachtmeister m.fl. (nyd)</textBlock>
    <textBlock ix="28">6 § Anmälan om interpellationer</textBlock>
    <textBlock ix="29">Anmäldes att följande interpellationer framställts</textBlock>
    <textBlock ix="30">den 25 november</textBlock>
    <textBlock ix="31">1992/93:49 av Stefan Attefall (kds) till statsrådet Bo Lundgren om differentiering av bensinskatten:</textBlock>
    <textBlock ix="32">I proposition 1992/93:50 där krisuppgörelserna med Socialdemokraterna presenteras ingår ett förslag om att höja bensinskatten med 77 öre per liter för oblyad bensin och 97 öre för blyad bensin. Skattedifferensen mellan blyad och oblyad bensin ökar därmed från 31 öre per liter till 51 öre per liter.</textBlock>
    <textBlock ix="33">Detta förslag ingår i överenskommelsen om en rad ekonomisk-politiska åtgärder mellan riksdagens fem största partier. Efter att förslaget lagts tvingades Rriksbanken låta den svenska kronan flyta, vilket i praktiken innebär en devalvering på drygt 10 %. Därigenom blir bl.a. bensin som är en importprodukt minst 10 % dyrare. Tendensen är också att dollarn stiger i värde, utöver de svenska valutajusteringarna. Eftersom oljepriserna sätts i dollar bidrar detta också till att bensinpriset stiger. Momssänkningen som skulle ske vid årsskiftet på bl.a. bensin uteblir varför alla prishöjningar och punktskattehöjningar på bensin späds på med en momseffekt på 25 % för konsumenten. Motormännens Riksförbund beräknar att totaleffekten för konsumenten blir ett bensinpris fr.o.m. 1 januari 1993 på nära 8:50 kr per liter för blyad bensin.</textBlock>
    <textBlock ix="34">En hög energiskatt dämpar energiförbrukningen och minskar bilåkandet, vilket är positivt för miljön. Höjda bensinskatter, särskilt när de blir så höga som de ser ut att nu bli, slår dock hårt mot dem som är tvingade att använda bil för sina dagliga resor. Det gäller såväl näringsidkare som privatpersoner.</textBlock>
    <textBlock ix="35">I samband med tidigare bensinskattehöjningar infördes en nedsättning av fordonsskatten med 384 kr per år. Detta för att något kompensera fördyrningen som skattehöjningen innebar. För en bilist med en körsträcka på 2 000 mil per år ger detta en nedsättning med knappt 20 öre per mil.</textBlock>
    <textBlock ix="36">En differentiering av bensinskatten kan vara en bra metod för att ge glesbygdsbor en rimlig konpensation för de merkostnader som långa avstånd innebär. Om bensinskatten sänktes med förslagsvis 50 öre per liter i stödområdena skulle detta ge bilisten som kör 2 000 mil per år en skattelindring på 500 kr per år plus momseffekten, totalt 63 öre per liter.</textBlock>
    <textBlock ix="37">Detta skulle i praktiken innebära att den s.k. miljöavgift som ligger i bensinskatten slopades i de områden där bilismen inte kan betraktas innebära samma miljöproblem som i större städer. En differentiering gynnar också turismen och näringslivet i stödområdena eftersom det inte är mantalskrivningsorten som avgör skattenedsättningen utan var fordonet befinner sig.</textBlock>
    <textBlock ix="38">Enligt min bedömning måste en åtgärd i linje med ovan skisserade vidtas för att inte de föreslagna åtgärderna i prop. 1992/93:50 och de effekter som valutaförändringarna medför leda till orimliga effekter för människor som dagligen är beroende av bilen och där alternativen är obefintliga.</textBlock>
    <textBlock ix="39">Min fråga till statsrådet Bo Lundgren är därför:</textBlock>
    <textBlock ix="40">Vill statsrådet medverka till att glesbygdsbor kompenseras på något sätt för de kraftiga bensinprishöjningar som kommer att ske 1993?</textBlock>
    <textBlock ix="41">1992/93:50 av Martin Nilsson (s) till arbetsmarknadsministern om ungdomspraktikplatser:</textBlock>
    <textBlock ix="42">Under de senaste månaderna har det kommit rapporter om vilken ''framgång'' ungdomspraktikplatserna blivit. Antalet ansökningar har överstigit de förväntningar som fanns. Trots detta ökar ständigt ungdomsarbetslösheten och regeringen har nu i krisuppgörelsen också tvingats använda sig av beredskapsarbeten som modell för att bekämpa arbetslösheten. I samband med krisuppgörelsen accepterades också om än inte med glädje det utökade antalet praktikplatser från socialdemokratins sida. Det har ju tyvärr hela tiden varit ett stenhårt krav från regeringens sida att just ungdomspraktikplatserna skall vara insatsen framför andra modeller.</textBlock>
    <textBlock ix="43">När vi socialdemokrater försökte peka på de brister vi tyckte oss se så var oviljan att förhandla med oppositionen total.</textBlock>
    <textBlock ix="44">Under de senaste månaderna har dock systemet introducerats på mer bred front och kan nu betraktas som utprövat. Nu borde det vara dags att göra en första utvärdering och omprövningar utifrån de brister och eventuella förtjänster som framkommer.</textBlock>
    <textBlock ix="45">De första signalerna som vi nu fått via media tyder på att mycket av den kritik som vi socialdemokrater riktat mot systemet från början är riktig.</textBlock>
    <textBlock ix="46">q  Ersättningen är för låg. Antalet ungdomar som nu tvingas in i ett beroende av socialbidrag är omfattande och det syns också på statistiken. I en allt kärvare kommunalekonomisk situation har dessutom kommit fram att allt fler ungdomar som är hemmaboende och under 20 år förvägras rätten till en ersättning som innebär att man kan flytta hemifrån och skaffa sig eget. Detta försätter ungdomar i en ofrihet som skulle accepteras av ett väldigt lätträknat antal grupper i samhället.</textBlock>
    <textBlock ix="47">q  Ungdomspraktikanterna utnyttjas som gratis arbetskraft. Detta gäller förstås inte generellt, men det är ändå antagligen en betydande del. Den utbildning som ungdomarna sägs få är naturligtvis för de flesta företag omöjlig att ge i en lågkonjunktursituation där alla anställda behövs i produktionen. Inte har man då råd/resurser att bedriva någon slags organiserad utbildning! Detta visas mer eller mindre tydligt och med det nuvarande systemet får man nog vara nöjd om ungdomarna erbjuds åtminstone en viss mängd utbildning. Dock finns det fall där missbruket är så uppenbart att till och med arbetsmarknadsministern borde reagerat. I Aneby blev en 20-åring uppsagd från sin arbetsplats på grund av arbetsbrist för att sex dagar senare få tillbaka samma jobb som ungdomspraktikant. Då han helt naturligt vägrade ville arbetsförmedlingen ta ifrån honom A-kassan. I Stockholm har vi sett ett antal företag offensivt annonsera ut att de söker ungdomspraktikplatser för att expandera. I Sörmland har landstinget sagt upp folk och samtidigt plockat in ungdomspraktikanter. Slumpen ter sig väl stor. Arbetsförmedlingen medger nu öppet och på flera håll att man inte har några resurser att kontrollera att ungdomar inte utnyttjas som gratis arbetskraft.</textBlock>
    <textBlock ix="48">q  Ungdomars ordinarie arbetsmarknad dras undan. Vem vill anställa ungdomar till en avtalsenlig lön när man kan få en gratis?</textBlock>
    <textBlock ix="49">q  Risken ter sig uppenbar att konkurrensen mellan olika företag snedvrids. Detta kan i och för sig bli konsekvensen av i princip alla arbetsmarknadspolitiska insatser. Men risken för att det utnyttjas är uppenbar. Inom exempelvis hantverkssektorn används ungdomspraktikanter plus en rad andra stöd för att främst starta nytt och eget för att på så sätt kunna högst betydligt pressa priserna. Detta missgynnar naturligtvis de företag som vill sköta sig och anställa arbetstagare på riktiga villkor.</textBlock>
    <textBlock ix="50">Dessa brister ter sig nu alltmer uppenbara för var dag som går och redovisas öppet i media.</textBlock>
    <textBlock ix="51">Med hänvisning till det anförda vill jag fråga arbetsmarknadsminister Börje Hörnlund:</textBlock>
    <textBlock ix="52">1.  Vad planerar regeringen för åtgärder för ungdomar som genomgått en ungdomspraktikutbildning?</textBlock>
    <textBlock ix="53">2.  Vad avser regeringen vidta för åtgärder för att ungdomar inte skall tvingas in i ett socialbidragsberoende, utan i stället har rätt till den frihet som exempelvis ett eget boende innebär?</textBlock>
    <textBlock ix="54">3.  Vilka åtgärder avser arbetsmarknadsministern vidta för att ungdomspraktikanter inte skall kunna utnyttjas som gratis arbetskraft?</textBlock>
    <textBlock ix="55">4.  På vad sätt kommer regeringen att motverka att arbetsmarknadspolitiken utnyttjas för att snedvrida konkurrensen mellan olika företag?</textBlock>
    <textBlock ix="56">5. Vilka åtgärder avser regeringen vidta för att ungdomars ordinarie arbetsmarknad inte genom arbetsmarknadspolitiska instrument ytterligare minskas?</textBlock>
    <textBlock ix="57">1992/93:51 av Sten-Ove Sundström (s) till statsrådet Bo Lundgren om förslaget om höjning av bensinskatten:</textBlock>
    <textBlock ix="58">Krisuppgörelsen mellan regeringen och Socialdemokraterna innebär bl.a. att bensinskatten höjs med upp till 1:30 kr per liter. Spekulationerna mot den svenska kronan med åtföljande beslut att låta kronan flyta, har drastiskt ändrat förutsättningarna. Devalveringseffekten innebär att bensinpriset kommer att stiga upp emot 8 kr per liter.</textBlock>
    <textBlock ix="59">Många familjer lever i dag under kärva ekonomiska omständigheter, en så stor höjning av bensinpriset får orimliga effekter och bör därför inte genomföras under det närmaste året. Effekterna av den tidigare beslutade åtstramningen är tillräckligt starka, inte minst för de boende i våra glesbygder. Mot den bakgrunden har Socialdemokraterna i skogslänen uttalat att den bensinskattehöjning som ingick i den s.k. krisuppgörelsen bör skjutas på framtiden, efter 1993.</textBlock>
    <textBlock ix="60">Med hänvisning till det anförda vill jag till statsrådet Bo Lundgren ställa följande frågor:</textBlock>
    <textBlock ix="61">1.  Är regeringen beredd att senarelägga bensinskattehöjningen till 1994?</textBlock>
    <textBlock ix="62">2.  Vilka andra åtgärder avser statsrådet vidta för att underlätta för glesbygdsbilismen?</textBlock>
    <textBlock ix="63">1992/93:52 av Birgit Henriksson (m) till justitieministern om användning av hundar för identifiering av brottslingar m.m.:</textBlock>
    <textBlock ix="64">I den delen av Tyskland som förut var Västtyskland har polisen i det kriminaltekniska arbetet utvecklat nya och träffsäkra metoder för att bl.a. binda gärningsmän till begångna brott.</textBlock>
    <textBlock ix="65">Metoden bygger på att varje människa har en alldeles egen lukt, som en specialutbildad hund kan skilja från alla andra människors. Denna lukt är lika individuell som fingeravtryck. Risken för att två eller flera individer skulle kunna ha samma lukt är uteslutande (så länge det inte rör sig om enäggstvillingar).</textBlock>
    <textBlock ix="66">Om ett föremål, t.ex. en revolver, kan identifieras som just det redskap som använts i samband med ett brott, men det inte går att fastställa vem som begått brottet eller att binda den man misstänker vid det, erbjuder metoden med ID-hundar hittills oanade möjligheter.</textBlock>
    <textBlock ix="67">Man använder sex personer, som får hålla metallstavar i händerna i tio minuter. Metallstavarna placeras sedan i plastpåsar, i vilka de sedan förvaras i minst 24 timmar. Därefter placeras de sex stavarna på avstånd från varandra i slumpvis ordning. Hunden får lukta på föremålet, varefter den får lukta på de sex metallstavarna och markerar om någon av stavarna har samma lukt som föremålet. Varje identifiering görs vid tre separata tillfällen med olika hundar och endast om samtliga tre hundar identifierar stavar som hållits av samma person, tillmäts resultatet något värde.</textBlock>
    <textBlock ix="68">Metoden används i Tyskland och Holland. I Danmark befinner man sig ännu bara på försöksstadiet. Bäst utvecklad är metoden i Tyskland, där man i ett hundratal fall har lyckats fastställa gärningsmannen med hjälp av ID-hundar.</textBlock>
    <textBlock ix="69">I Tyskland har man också använt ID-hundar för likidentifiering. Med stor träffsäkerhet har man kunnat identifiera döda, då bara svåridentifierbara rester av kroppen funnits tillgängliga.</textBlock>
    <textBlock ix="70">En DNA-analys tar två till tre månader att genomföra. En identifiering med ID-hund tar två till tre dygn. Metoden ger således möjlighet att snabbt få besked om ett spår skall bearbetas vidare eller om utredningar bör inriktas på annat sätt. Möjligheterna till tidsvinster och besparingar är således betydande.</textBlock>
    <textBlock ix="71">Det vore, mot bakgrund av de resultat som hittills redovisats, rimligt att pröva möjligheterna att använda s.k. ID-hundar även i Sverige.</textBlock>
    <textBlock ix="72">En första åtgärd borde vara att ta del av hur ID- hundar används i andra länder för att med dessa erfarenheter som grund pröva möjligheten att också i Sverige använda sådana hundar som hjälpmedel i det kriminaltekniska arbetet.</textBlock>
    <textBlock ix="73">Vilka åtgärder är justitieministern beredd att vidta för att med hjälp av s.k. ID-hundar öka effektiviteten i det kriminaltekniska arbetet?</textBlock>
    <textBlock ix="74">7 § Anmälan om frågor</textBlock>
    <textBlock ix="75">Anmäldes att följande frågor framställts</textBlock>
    <textBlock ix="76">den 25 november</textBlock>
    <textBlock ix="77">1992/93:230 av Gudrun Norberg (fp) till kulturministern om syrianers möjlighet till svenskt medborgarskap:</textBlock>
    <textBlock ix="78">Det är svårt för syrianer från Turkiet att få bli svenska medborgare. En del syrianer i Örebro, som bott och arbetat i Sverige 15--20 år, får avslag på sina medborgaransökningar trots att de borde ha rätt till svenskt medborgarskap.</textBlock>
    <textBlock ix="79">Enligt uppgifter från departement och Invandrarverk skall den som -- trots försök -- vägras befrielse från sitt förra hemland ändå erhålla svenskt medborgarskap. Detta tillämpas tydligen inte i praktiken. Ansökningar om medborgarskap har upprepats flera gånger, men får alltid avslag med motiveringen ''om Ni inom två år inför statens Invandrarverk visar att behörig myndighet har medgivit befrielse. . .'' osv.</textBlock>
    <textBlock ix="80">Med anledning av ovanstående vill jag ställa följande fråga till kuturministern:</textBlock>
    <textBlock ix="81">Vill kulturministern medverka till att Invandrarverkets -- som jag anser felaktiga -- tillämpning upphör?</textBlock>
    <textBlock ix="82">1992/93:231 av Barbro Westerholm (fp) till statsrådet Bo Könberg om behandlingen av patienter med rygg- och nackbesvär:</textBlock>
    <textBlock ix="83">Under det senaste året har ett ökande antal vårdgivare etablerat sig med inriktning på rehabilitering av patienter med rygg- och nackproblem. För några år sedan fanns ett tiotal vårdgivare, nu finns drygt 450, vilka erhållit rehabiliteringsersättning från försäkringskassorna. Vårdgivarna representerar olika yrkesutbildningar, har olika yrkeserfarenhet och arbetar med olika behandlingsmetoder. Det finns risk för att behandlingarna varierar i kvalitet.</textBlock>
    <textBlock ix="84">Med anledning av det ovan anförda vill jag ställa följande fråga:</textBlock>
    <textBlock ix="85">Vad gör regeringen för att patienter med rygg- och nackbesvär skall garanteras en medicinskt och hälsoekonomiskt sett effektiv behandling?</textBlock>
    <textBlock ix="86">1992/93:232 av Barbro Westerholm (fp) till kommunikationsministern om anonymiteten och Televerkets nya tjänster:</textBlock>
    <textBlock ix="87">Televerket har i flera dagstidningar gått ut med annonser där man bl.a. meddelar att den som blir uppringd på en display skall kunna få veta vem som ringer innan man svarar. Detta kan innebära ett anonymitetsproblem, inte minst när det gäller uppringning av sådana tjänster som jourhavande präst, jourhavande kurator m.fl. där det för den uppringande är av största vikt att man får ringa anonymt.</textBlock>
    <textBlock ix="88">Med anledning av det ovan anförda vill jag ställa följande fråga:</textBlock>
    <textBlock ix="89">Avser regeringen vidta åtgärder så att anonymiteten kan skyddas i de planerade tjänsterna från Televerket?</textBlock>
    <textBlock ix="90">1992/93:233 av Kenneth Attefors (nyd) till kommunikationsministern om SAS och Linjeflyg:</textBlock>
    <textBlock ix="91">När Ny demokrati gick med på en sammanslagning av SAS/Linjeflyg utan att protestera var det med tanke på den kommande konkurrensen från de stora flygbolagen i Europa. Vi behövde ett stort flygbolag när EES närmade sig. Vi uppfattar det hela som en fusion mellan bolagen, dvs. vid en eventuell rationalisering skall båda de tidigare bolagens personal behandlas lika vid eventuella uppsägningar etc. För oss finns inget A- eller B-lag.</textBlock>
    <textBlock ix="92">Köpte SAS Linjeflyg eller var det en fusion mellan bolagen? Tycker ministern att personalen skall behandlas lika vid en eventuell rationalisering inom det nya bolaget?</textBlock>
    <textBlock ix="93">1992/93:234 av Bo Arvidson (m) till statsrådet Beatrice Ask om specialkurser vid landstingens gymnasieskolor m.m.:</textBlock>
    <textBlock ix="94">Vid landstingens gymnasieskolor rådde under våren och sommaren stor osäkerhet när det gällde olika specialkurser och påbyggnadsutbildningar. Det fanns betydande svårigheter att planera utbildningen då man relativt sent fick kännedom om kommunernas vilja att betala interkommunal ersättning. Även för många andra utbildningar har situationen varit svårhanterlig för såväl elever som utbildningsanordnare.</textBlock>
    <textBlock ix="95">Under hösten har vi sett resultatet av kommunernas olika hantering av elever som sökt dessa utbildningar. Skolverkets överklagandenämnd har t.ex. från den 1 januari till början av oktober fått in ca 1 250 överklaganden över kommunernas beslut.</textBlock>
    <textBlock ix="96">Vilka åtgärder är skolministern beredd att vidta för att berörda utbildningar skall kunna erbjudas även i framtiden?</textBlock>
    <textBlock ix="97">8 §  Kammaren åtskildes kl. 14.32.</textBlock>
    <textBlock ix="98">Förhandlingarna leddes av förste vice talmannen.</textBlock>
  </contentBlock>
</protocol>
