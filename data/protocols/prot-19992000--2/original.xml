<protocol id="prot-19992000--2">
  <contentBlock ix="0">
    <textBlock ix="0">Det justerade protokollet beräknas utkomma om 3 veckor --------------------------------------------------------------------</textBlock>
    <textBlock ix="1">Efter gudstjänst i Storkyrkan, där predikan hölls av domprost Tony Guldbrandzén, öppnades riksmötet i kammarens plenisal enligt det program som fogats till detta protokoll. 1 §  Öppnande av riksmötet</textBlock>
    <textBlock ix="2">Anf.  1  TALMANNEN: Jag hemställer att Eders Majestät måtte förklara 1999/2000 års riksmöte för öppnat.</textBlock>
    <textBlock ix="3">Anf.  2  HANS MAJESTÄT KONUNGEN: Fru talman! Ärade riksdagsledamöter! Som alltid finns för Sverige och för svenskar många viktiga frågor på agendan för det riksmöte som nu inleds. Det faktum att riksdagen under detta arbetsår ska leda Sverige in i ett nytt millennium medför ett speciellt ansvar. Övergången till ett nytt årtusende ger oss anledning att tänka långsiktigt och globalt. Tankar på den okända framtiden med tusenåriga perspektiv är spännande och fantasieggande, men inte helt utan oro. Vid tiden för Kristi födelse uppskattar man i dag att jorden hade en befolkning på 250 miljoner människor. Den siffran var oförändrad vid förra millennieskiftet. Men därefter har jordens befolkning ökat explosionsartat. Vid det kommande millennieskiftet kommer vi att vara runt 6 miljarder människor på jorden. Hur länge kan vi klara en sådan befolkningsökning, och hur kommer det att se ut på jorden vid nästa millennieskifte? Ja, sådana omfattande framåtblickar kan vara skrämmande. Men de är viktiga, och även nyttiga, för att sätta våra svenska dagliga problem i relation till det som händer i världen i stort. Naturkatastrofer av det slag som nyligen drabbat både Turkiet och Grekland är ofta svåra att förutse och dessvärre omöjliga att förhindra. Den hårt drabbade befolkningen måste emellertid på alla sätt få den hjälp den behöver. Här har både Sverige som nation och svenskarna som individer en uppgift som vi av tradition fullgör på ett ansvarsfullt sätt och med stor empati. De konflikter som just nu sargar Indonesien och dess befolkning svårt engagerar en hel värld. De mänskliga tragedier som följer i spåren av krig kan vi både lindra och i viss mån förebygga genom ett aktivt fredsarbete, bl.a. inom Förenta nationerna. De öppna striderna i f.d. Jugoslavien och senast i Kosova har upphört, förhoppningsvis för gott. Stora ansträngningar pågår för att säkra fred och frihet liksom för att återställa den raserade samhällsstrukturen. Sverige deltar förtjänstfullt inom en mängd områden och bidrar därigenom till stabilisering och normalisering av förhållandena i området. De senaste åren har präglats av en dyster bild av Sverige. Men vi kan knappast påstå att millennieskiftet har föregåtts av några domedagsprofetior. Det är glädjande om den senaste tidens ekonomiska prognoser kan bidra till en växande framtidstro. En sådan kan uppenbarligen spåras hos svenska folket och då särskilt bland ungdomen, enligt en grupp svenska forskare som årligen vetenskapligt kartlägger opinionsläget i landet. Men dessa undersökningar visar också att svenska folkets engagemang i miljöfrågor dessvärre minskar. Jag hoppas att de globala och långsiktiga perspektiven inför det kommande årsskiftet bidrar till att återuppväcka intresset för människans framtida livsbetingelser på jorden. Med dagens snabba teknikutveckling och globalisering av ekonomin är en hög utbildningsnivå hos hela befolkningen en viktig nationell angelägenhet när det gäller att skapa och bibehålla arbetstillfällen i landet. Riksdagen har under senare år fattat flera beslut angående en expansion av utbildningssystemet i landet. Det är viktiga framtidssatsningar för vilka grunden måste läggas redan i tidig ålder. I våra skolor utförs ett viktigt arbete som är värt både uppmärksamhet och stor respekt. Avslutningsvis kan jag konstatera att mitt och drottningens arbete för Sverige hemma och utomlands som vanligt varit inspirerande och lärorikt under det gångna riksdagsåret. Vi har bl.a. avlagt statsbesök i Moçambique och Grekland. Det mottagande vi där har fått vittnar om att Sverige har ett gott anseende i dessa båda länder. Vi har också haft glädjen att hälsa Islands, Sydafrikas och Ukrainas presidenter välkomna på statsbesök i vårt land. Jag vill nu tillönska er, valda ombud för Sveriges folk, lycka och framgång i ert ansvarsfulla värv under det kommande arbetsåret. Med dessa ord förklarar jag 1999/2000 års riksmöte öppnat.</textBlock>
    <textBlock ix="4">2 §  Regeringsförklaring</textBlock>
    <textBlock ix="5">Anf.  3  Statsminister GÖRAN PERS- SON (s): Eders Majestäter, Eders Kungliga Högheter, fru talman, ledamöter av Sveriges riksdag! I dag samlas den riksdag som ska leda Sverige ut ur ett millennium och in i ett annat. Det är en symbolisk händelse. Fyrtio generationer har under det gångna årtusendet lyft vårt land ur vidskepelsens vanföreställningar in i vetenskapens insikt. På fyra generationer har industrialismen vuxit fram. På en generation har Sverige datoriserats. Genom civilisationens hisnande utveckling har idén om rättfärdighet och allas lika värde närt människors förhoppningar och drömmar. Från de grekiska stadsdemokratierna till franska revolutionens krav på frihet, jämlikhet och broderskap. Från Bergspredikans budskap om att ljuset ska lysa för alla till Martin Luther Kings dröm. Humanismens ideal - jämlikheten och solidariteten - är tidlösa. Deras praktiska omsättning i allmän rösträtt och demokratiskt statsskick är 1900-talets största framsteg. För tio år sedan rämnade Berlinmuren. Det kalla krigets hot mot människoliv och människovärde var över. Kommunismen i Europa störtades. När 90-talet nu går mot sitt slut kan forna fiender tillsammans göra Östersjöområdet till en snabbt växande framtidsregion. Samarbete präglar åter vår kontinent. I vårt land är ekonomins utveckling stark. Redan inom några år kan vi nå målet att 80 % av befolkningen mellan 20 och 64 år ska ha ett arbete. Den öppna arbetslösheten kan under nästa år pressas tillbaka till 4 %. Vi kan sätta punkt för ett årtionde som präglats av finansiell kris, massarbetslöshet och växande klyftor. Genom de senaste årens kraftfulla ekonomiska politik kan svenska folket nu för första gången på ett decennium självt välja hur vägen in i framtiden ska gestalta sig. Människors uppoffringar har givit resultat. De växande överskotten i de offentliga finanserna ska användas till att betala av på statsskulden, stärka skolan, vården och omsorgen om barn och gamla, ge löntagarna en återbäring för egenavgifterna och motverka regional obalans. Klyftorna i samhället kan åter minska. Sverige lämnar 1900-talet i en ekonomisk styrkeposition. Vi kan se fram emot 2000-talet med välgrundade förväntningar, i en känsla av växande framtidstro. I detta klimat växer den politiska uppslutningen kring solidariteten som bärande princip för Sveriges utveckling. Samhällsbygget kan föras vidare på en gemensam grund. Sverige ska vara en ledande kunskapsnation. För att höja sitt välstånd och förverkliga sina livsdrömmar blir människan allt mer beroende av utbildning och kunskap. Hög kompetens kommer att vara avgörande för svenska företags expansion på världsmarknaden. Den svenska förskolan har en unik bredd och kvalitet. Dess pedagogiska roll ska utvecklas, och den görs stegvis tillgänglig för alla barn. Skolan ska ge varje barn uppmuntran i sina drivkrafter att lära och utvecklas. En särskild satsning görs för att förbättra stödet till barn som bor i utsatta områden i våra storstäder. En ny lärarutbildning formas, och kompetensutvecklingen för lärarna underlättas. Utbyggnaden av högskolan fortsätter. Sammantaget kommer närmare 100 000 nya studieplatser att ha skapats mellan åren 1997 och 2002. Studentinflytandet över utbildningen ska öka. De könsbundna studievalen måste brytas. Studenternas ekonomiska situation ska förbättras genom att studiestödet reformeras. I Sverige ska världsledande forskning kombineras med breda möjligheter för alla till utbildning av hög kvalitet. Kunskapslyftet ger de människor som tidigare inte fått en bra grundutbildning nya möjligheter till förkovran och personlig utveckling. Kompetensutvecklingen i arbetslivet ska stärkas. Anslagen höjs till grundforskning och spetskompetens. En forskningspolitisk proposition föreläggs riksdagen. Kunskapen och humanismen bärs av en levande kultur, där människan har tillgång till sitt språk, kan ge uttryck för sina önskningar och drömmar och formulera sina visioner. Folkbiblioteken, folkbildningen och de allmänna samlingslokalerna är omistliga i den svenska demokratin. Läsandet måste uppmuntras. Konstnärerna ska ha goda förutsättningar att arbeta, möta sin publik och leva av sitt konstnärliga arbete. Sverige ska vara en ledande IT-nation. Informationssamhället förändrar näringsliv och demokrati. Kunskap som tidigare var förunnat ett fåtal öppnas för alla. Regionala obalanser kan motverkas, produktiviteten öka och nya företag skapas. Informationstekniken måste vara ett medel för ökad frihet, delaktighet och rättvisa. Datoranvändandet i vårt land är bland det högsta i världen. Så gott som varje elev har tillgång till en dator i skolan. Svenska företag är ledande i att använda, utveckla och producera ett brett spektrum av IT- produkter. På den vägen ska vi fortsätta. Sverige ska ta till vara tekniken som ett medel för välfärd och konkurrenskraft. Kunskap om IT ska föras in på alla nivåer i utbildningsväsendet. De offentliga myndigheterna ska vara föregångare i användandet av den nya tekniken. Ett av Europas första forskningscentrum med bas i kiselbaserad intelligent mikroelektronik etableras i Norrköping. Elektronisk handel ska stimuleras. Reglerna måste vara tydliga och bidra till ett gott konsumentskydd. En fortsatt satsning görs på utbildning såväl i skolan och näringslivet som i högskolor och universitet. Staten har ett ansvar för att en väl fungerande IT- infrastruktur finns tillgänglig i hela landet. Människor och företag bör ha tillgång till snabb dataöverföring till en rimlig kostnad. Det kräver investeringar i bredbandig IT-infrastruktur, vilket kan ske i både privat och offentlig regi. Att knyta samman samtliga kommuner i ett öppet stomnät kan bli ett viktigt steg för att hävda hela Sveriges konkurrenskraft i det nya seklet. En IT-proposition föreläggs riksdagen år 2000. Sverige ska vara en nation i mångfald. Unga och gamla, kvinnor och män, människor födda i Sverige och i andra länder - alla bär vi på viljan att delta i samhällsbygget och att få använda våra kunskaper och erfarenheter. Ingen människa får uteslutas. All form av diskriminering kränker människovärdet och hämmar utvecklingen. Ungdomars värderingar och visioner måste få ett större inflytande över de politiska besluten. Därför kommer regeringen att följa upp ungdomspropositionen genom en aktiv dialog i en bred ungdomssamling. Under hösten tecknar staten avtal med sju storstadskommuner för att öka jämlikheten och bryta segregationen. Satsningar på svenska språket ska genomföras. Hela Sverige måste engageras för att bryta vanföreställningar och fördomar och skapa öppenhet och tolerans. Arbetet för att öka jämställdheten måste fortsätta. Åtgärder för att bryta den könsuppdelade arbetsmarknaden kommer att vidtas. Osakliga löneskillnader mellan könen måste bekämpas i nära samarbete med arbetsmarknadens parter. Ändringar i jämställdhetslagen föreslås. Regeringen står i höst som värd för en europeisk jämställdhetskonferens på hög nivå. Sverige ska vara en nation i ekologisk balans. Miljöpolitiken genomgår sin största förnyelse någonsin. Miljöbalken har trätt i kraft. Stora resursförstärkningar tillförs forskning, marksanering, kalkning och skyddet av skogar och mark. De lokala investeringsprogrammen ökar insatserna för en ekologisk omställning i hela vårt land. Arbetet med att nå de femton övergripande miljömål som riksdagen fastställt genomsyrar hela politiken. Ett omfattande samarbete ska utvecklas med byggnadsindustrin för att modernisera svenskt byggande med ekologisk teknik. Bostäder, skolor, daghem och andra byggnader ska miljöklassas. Samarbetet med svensk bilindustri om att skapa miljöanpassade fordon fortsätter. Jordbrukets utveckling som näring är en tillgång i den ekologiska omställningen. Naturvårdspolitiken utvecklas för att hela folket ska få tillgång till vår rika natur. Kemikaliepolitiken förnyas för att systematiskt sortera bort farliga ämnen och minska deras användning. Överföring av gods från väg till räls främjas. Omställningen av energiproduktionen fortsätter. Barsebäcksverkets första reaktor ska stängas under hösten. Sveriges politik för hållbar utveckling inom EU ska intensifieras. Globala miljöhot som klimatförändringar och uttunningen av ozonlagret måste lösas i samarbete med andra länder. Sverige är ett föregångsland i omställningen till ett ekologiskt hållbart samhälle. Den styrkepositionen ska vi bygga vidare på. Vårt land ska genomgå en ekologisk modernisering. Med ny resurseffektiv teknik och andra tekniska landvinningar ska vi bygga upp välfärd och välstånd utan att tära på miljön. Till nästa generation ska vi lämna över ett samhälle där de stora miljöproblemen är lösta. Sverige ska vara en nation som utvecklas genom människors arbete och företagsamhet. På tre år har över hundra tusen nya företag etablerats i vårt land. Det skapar nya arbetstillfällen, ökar välståndet och utvecklar konkurrens och kreativitet. Utvecklingen ska understödjas av strategiska skatteförändringar. Företagens möjligheter till expansion förbättras genom att reserveringsmöjligheterna vidgas. Flertalet stoppregler slopas. Företags återköp av egna aktier möjliggörs. En lättnad kommer att föreslås i beskattningen av utländska experter. Jordbrukets energiskatter sänks. I samarbete med EU ska staten öka kapitalförsörjningen till mindre företag. Företagsstödet effektiviseras. Löntagarna ska kompenseras för de höjda egenavgifterna. För att öka rättvisan sänks inkomstskatten i ett första steg år 2000. Därefter ska skatterna fortsätta att sänkas till dess att löntagarnas köpkraft inte längre hålls tillbaka av avgifterna till pensionssystemet. Brytpunkten i skatteskalan justeras så att färre löntagare betalar statlig skatt. Arbetsmarknadspolitiken måste bidra till att lediga platser snabbt kan tillsättas. I syfte att öka möjligheterna för alla att komma in på arbetsmarknaden tydliggörs de arbetssökandes rättstrygghet och ansvar. De långtidsarbetslösas möjligheter att få ett arbete ska förbättras. Arbetsmarknadens parter har ett stort ansvar i kommande löneförhandlingar för att förstärka och förlänga den ekonomiska uppgången. Tillväxten får inte begränsas till storstadsregionerna. Hela Sverige måste utvecklas. Regionala tillväxtavtal ska tecknas under året. EU:s strukturfonder kommer - tillsammans med de nationella satsningarna på infrastrukturen, kretsloppssamhället, informationstekniken och utbildningen - att bidra till bättre regional balans. För att möjliggöra lägre boendekostnader sänks fastighetsskatten på hyreshus. Bostadsbyggandet i storstadsregionerna måste öka för att bostadsbrist och risk för överhettning ska undvikas. Ansvaret för bostadspolitiken inom regeringen tydliggörs genom att fler bostadsfrågor koncentreras till den biträdande finansministern. Sverige ska befästa sin position som en ledande välfärdsnation. Endast den som är trygg kan känna delaktighet i förändringen. Den generella välfärdspolitiken är oöverträffad i sin förmåga att samtidigt fördela välfärd och stimulera utveckling. Vården, skolan och omsorgen förstärks ekonomiskt. Statsbidragen till kommunerna höjs samtidigt som den höga tillväxten innebär att skatteintäkterna i kommunsektorn ökar markant. Särskilt stöd ska ges till de kommuner som har störst problem med ekonomin. En nationell handlingsplan för hälso- och sjukvårdspolitiken utarbetas. En mångfald av alternativa driftsformer i sjukvården bejakas, men svenska sjukhus ska inte drivas utifrån privata vinstintressen. Kvaliteten i primärvården, psykiatrin och äldrevården förbättras. Psykiskt funktionshindrade ska få personliga ombud. Rekryteringen av personal till offentlig sektor måste säkras. Fler lärare, fler sjuksköterskor och fler läkare ska utbildas. Pensionerna räknas upp med det fulla basbeloppet. Taxorna inom äldreomsorgen ska vara överskådliga och rimliga. De pensionärer som har låga inkomster måste ha tillräckligt mycket kvar att leva på när avgifterna i äldreomsorgen är betalda. Mer personal behövs i det särskilda boendet för äldre och i hemtjänsten. Rätt att behålla personlig assistans efter 65 års ålder införs. Förtidspensionerade ska kunna pröva sin arbetsförmåga utan att rätten till pension påverkas. Hindren för funktionshindrades rätt att delta fullt ut i samhället ska rivas. Alla barn har rätt till en bra start i livet. FN:s barnkonvention ska efterlevas. Sveriges unika familjepolitik ska utvecklas genom att en maxtaxa i barnomsorgen införs under mandatperioden. Barnbidragen och flerbarnstilläggen kommer att höjas. Män och kvinnor ska kunna förena ett aktivt arbetsliv med ett utvecklande familjeliv. De låga födelsetalen kan aktualisera ytterligare familjepolitiska insatser. Varje brott och varje orsak till brott måste bekämpas. Särskilt stöd ska ges till kvinnor och barn som utsätts för övergrepp. Polishögskolan utvidgas med en filial i Umeå. Kampen mot grov organiserad brottslighet skärps. Välfärden får aldrig igen hotas av okontrollerade underskott i de offentliga finanserna. Därför ligger utgiftstaken fast. Målet om två procent i offentligt överskott under en konjunkturcykel hävdas. En total nedamortering av den offentliga nettoskulden under innevarande mandatperiod ligger inom räckhåll. Sverige ska aktivt bidra till ett Europa i utveckling och jämlikhet. Det svenska engagemanget i samarbetet i Norden och runt Östersjön manifesteras under årets värdskap i Nordiska rådet och i mötena med de nordiska och baltiska statsministrarna. Den framgångsrika satsningen "Polen i fokus" ska nästa år följas av "Baltikums år". EU:s utvidgning är nyckeln till att främja unionens första och främsta uppgift - fred i Europa. Beslut om att fler länder ska få inleda konkreta förhandlingar om medlemskap bör fattas redan i höst. Den gemensamma strategi för Ryssland som EU antagit på svenskt initiativ måste snabbt genomföras. EU:s kapacitet att med civila och militära medel förebygga och hantera kriser bör stärkas. Det låga deltagandet i valet till Europaparlamentet är en varningssignal för hela unionen. Avståndet mellan folk och folkvalda måste minska. Sverige stöder den nya kommissionen i dess strävan att införa en ny anda av ansvarstagande, öppenhet och god administration i EU:s institutioner. Regeringen kommer att föreslå ett konkret åtgärdsprogram för att modernisera EU och skapa den samverkan och beslutskraft som krävs inom en utvidgad union. Eurons införande i elva av unionens medlemsländer kommer att påverka EU. Det ligger i alla länders intresse att den gemensamma valutan blir lyckosam. Höstens folkbildningsarbete ger var och en möjlighet att väga för- och nackdelar mot varandra i frågan om ett eventuellt svenskt deltagande. Medlemskapet i EU har bidragit till den svenska ekonomins starka utveckling. Kunskapsutbytet har ökat människors kompetens, den inre marknaden har ökat näringslivets marknadsandelar och konkurrensen har bidragit till låg inflation. I syfte att understödja en fortsatt positiv utveckling och sänka svenska konsumentpriser bör den fria rörligheten utvecklas och EU:s handel med omvärlden öppnas. Tillsammans med övriga nationer ska Sverige bedriva en politik för jämställdhet, ekologisk hållbarhet, låg arbetslöshet och ökat konsumentinflytande. Våren 2001 ska Sverige inneha ordförandeskapet i EU. Sverige ska företräda Europas intressen. Stora krav kommer att ställas på vår förmåga att jämka samman ståndpunkter och ansvara för att unionen kommer till beslut. Det blir en milstolpe i det svenska EU-medlemskapet. Vårt globala ansvar löper parallellt med det europeiska. Världens alla nationer måste samarbeta i solidaritet och insikt om mänsklighetens stora gemensamma utmaningar. Förenta nationerna är och förblir en hörnpelare i svensk utrikespolitik. Reformeringen av FN bör fortsätta. Dess roll vid humanitära kriser måste stärkas. Våldet i Östtimor måste få ett slut. Freden måste säkras på Balkan. Sverige ska bidra till fred och stabilitet i vår del av Europa liksom i övriga världen. Den militära alliansfriheten, syftande till att vi ska kunna vara neutrala i händelse av krig, ligger fast. Det svenska totalförsvaret anpassas till vår tids hot och risker. Förmågan att delta i internationella insatser stärks. Det nya säkerhetspolitiska läget innebär att resurser kan avsättas till andra angelägna behov. Biståndet tillförs ytterligare 1,3 miljarder kronor nästa år. Tillsammans med sparade medel innebär det att det svenska biståndet kan vidgas med 3 miljarder kronor år 2000. En översyn av utvecklingssamarbetets framtida roll ska inledas. Respekten för mänskliga rättigheter ska genomsyra hela vår politik. Tortyr, förföljelse och dödsstraff måste motarbetas i hela världen. Vi får aldrig ta demokratin för given. Den måste ständigt erövras på nytt. Fascism, nazism och rasism kan aldrig tolereras. Vi ska inte glömma det förflutnas fruktansvärda förbrytelser mot människovärdet. I januari står Sverige värd för en internationell konferens om Förintelsen. Det blir första gången stats- och regeringschefer från olika delar av världen gemensamt deltar i en sådan samling kring vilka lärdomar vi kan dra av historien. Konferensen blir en tydlig manifestation mot hat och förtryck, för humanismens tidlösa ideal. Fru talman! "Uppgivenhet är farligt. Tveklös optimism är också farligt; det har 1900-talet lärt oss. Men mellan dessa båda ytterpunkter finns fortfarande de levande möjligheterna och det kloka hoppet." Så avslutar Sven-Eric Liedman sin historiska betraktelse Om solidaritet. Vi ska ta med oss det bästa av det gamla in i det nya. Det som gjorde 1900-talets Sverige så framgångsrikt ska inte förkastas. Vi förmådde i samförstånd kombinera utveckling och jämlikhet. Vi förstod att utveckling är jämlikhetens förutsättning och att jämlikhet är utvecklingens drivkraft. För att samhället ska hålla samman och gå framåt måste alla vara delaktiga. Låt oss på tröskeln till ett nytt århundrade enas om visionen att de levande möjligheterna till ökad jämlikhet ska tas till vara och att det kloka hoppet ska fortsätta att leda utvecklingen framåt. I jämlikhet och utveckling växer människan. Då stärks hon i sin längtan att spränga gränser och bygga broar. Då växer hennes solidaritet och ansvarskänsla inte bara för sig själv och sina närmaste, utan också för medmänniskor och kommande generationer. Sverige ska vara ett land där människan har styrkan att se sig själv i andra. Fru talman! Jag vill till kammarens protokoll anmäla följande förändringar i regeringen: Statsråd i Utrikesdepartementet med ansvar för internationellt utvecklingssamarbete, migration och invandring är fr.o.m. i dag Maj-Inger Klingvall. Statsråd i Socialdepartementet med ansvar för socialförsäkringsfrågor, familjepolitik m.m. är fr.o.m. den 1 oktober Ingela Thalén.</textBlock>
    <textBlock ix="6">3 §  Ceremonin avslutades kl. 14.48.</textBlock>
    <textBlock ix="7"> Bilaga Program för öppnandet av riksmötet 1999/2000 tisdagen den 14 september 1999 kl. 14.00</textBlock>
    <textBlock ix="8">Musik under samlingen av Ludvig Maurer och Evert Taube Brasskvintetten</textBlock>
    <textBlock ix="9">Fanfar av Ingvar Lidholm</textBlock>
    <textBlock ix="10">Kungssången</textBlock>
    <textBlock ix="11">Vingar i natten Bön till natten av Ture Rangström</textBlock>
    <textBlock ix="12">Talmannen</textBlock>
    <textBlock ix="13">Hans Majestät Konungen öppnar riksmötet</textBlock>
    <textBlock ix="14">Fanfar av Anders Högstedt</textBlock>
    <textBlock ix="15">För vilsna fötter sjunger gräset Serenad av Lars-Erik Larsson</textBlock>
    <textBlock ix="16">Statsministern avger regeringsförklaring</textBlock>
    <textBlock ix="17">Böljeby-vals av Wilhelm Peterson-Berger</textBlock>
    <textBlock ix="18">Nationalsången</textBlock>
    <textBlock ix="19">Grande Marche av Charles Voss ---------------------------------------------------- Medverkande Riksplan: Arméns musikkår konserterar Trapphallen: Flickkören Cantemus från Örebro kulturskola under ledning av Gunnel E Sjöberg Imma - unga spelmän från Värmland Folkdanslaget Kedjan paraderar med Sveriges landskapsfanor Plenisalen: Birgitta Svendén, hovsångerska. Dirigent: Professor Thomas Schuback Musiker ur Stockholms Spårvägsmäns Musikkår Fanfartrumpetare</textBlock>
  </contentBlock>
</protocol>
