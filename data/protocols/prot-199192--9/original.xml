<protocol id="prot-199192--9">
  <contentBlock ix="0">
    <textBlock ix="0">1 § Anmälan om partiernas företrädare i talmanskonferensen</textBlock>
    <textBlock ix="1">Med stöd av 1 kap. 7 § och 7 kap. 12 § riksdagsordningen hade partigrupperna till talmannen anmält följande personer att utgöra partiernas företrädare i talmanskonferensen:</textBlock>
    <textBlock ix="2">Jan Bergqvist (s)</textBlock>
    <textBlock ix="3">Lars Tobisson (m)</textBlock>
    <textBlock ix="4">Lars Leijonborg (fp)</textBlock>
    <textBlock ix="5">Rosa Östh (c)</textBlock>
    <textBlock ix="6">Göran Hägglund (kds)</textBlock>
    <textBlock ix="7">Ian Wachtmeister (nyd)</textBlock>
    <textBlock ix="8">Bertil Måbrink (v)</textBlock>
    <textBlock ix="9">Till suppleanter hade nominerats:</textBlock>
    <textBlock ix="10">Oskar Lindkvist (s)</textBlock>
    <textBlock ix="11">Wiggo Komstedt (m)</textBlock>
    <textBlock ix="12">Jan-Erik Wikström (fp)</textBlock>
    <textBlock ix="13">Bengt Kindbom (c)</textBlock>
    <textBlock ix="14">Liisa Rulander (kds)</textBlock>
    <textBlock ix="15">Johan Brohult (nyd)</textBlock>
    <textBlock ix="16">Annika Åhnberg (v)</textBlock>
    <textBlock ix="17">Talmannen förklarade de anmälda personerna utsedda till partigruppsföreträdare och suppleanter i talmanskonferensen för tiden till dess nästa lagtima riksmöte började.</textBlock>
    <textBlock ix="18">2 § Ledighet</textBlock>
    <textBlock ix="19">Talmannen meddelade att Gunnar Björk (c) ansökt om ledighet för fullgörande av uppdrag som statssekreterare under tiden fr.o.m. den 10 oktober 1991 t.o.m. den 5 oktober 1992.</textBlock>
    <textBlock ix="20">Kammaren biföll denna ansökan.</textBlock>
    <textBlock ix="21">Talmannen anmälde att Karin Starrin (c) skulle tjänstgöra som ersättare för Gunnar Björk.</textBlock>
    <textBlock ix="22">3 § Meddelande om vissa kompletteringsval</textBlock>
    <textBlock ix="23">Talmannen meddelade</textBlock>
    <textBlock ix="24">dels att kristdemokratiska samhällspartiet på grund av uppkomna vakanser anmält Dan Ericsson i Kolmården till ny ledamot i valberedningen efter Mats Odell och Ingvar Svenson till ny suppleant i valberedningen efter Dan Ericsson i Kolmården,</textBlock>
    <textBlock ix="25">dels att centerpartiets riksdagsgrupp som suppleant i finansutskottet under Gunnar Björks ledighet anmält hans ersättare Karin Starrin,</textBlock>
    <textBlock ix="26">dels att folkpartiet liberalernas riksdagsgrupp anmält Lola Björkquist som suppleant i utrikesutskottet fr.o.m. den 12 oktober under Karl- Göran Biörsmarks ledighet.</textBlock>
    <textBlock ix="27">Talmannen förklarade utsedda till</textBlock>
    <textBlock ix="28">ledamot i valberedningen</textBlock>
    <textBlock ix="29">Dan Ericsson i Kolmården (kds)</textBlock>
    <textBlock ix="30">suppleant i valberedningen</textBlock>
    <textBlock ix="31">Ingvar Svensson (kds)</textBlock>
    <textBlock ix="32">suppleant i finansutskottet</textBlock>
    <textBlock ix="33">Karin Starrin (c)</textBlock>
    <textBlock ix="34">suppleant i utrikesutskottet</textBlock>
    <textBlock ix="35">Lola Björkquist (fp) fr.o.m. den 12 oktober</textBlock>
    <textBlock ix="36">4 § Justering av protokoll</textBlock>
    <textBlock ix="37">Justerades protokollet för den 4 oktober.</textBlock>
    <textBlock ix="38">5 § Hänvisning av ärenden till utskott</textBlock>
    <textBlock ix="39">Föredrogs och hänvisades</textBlock>
    <textBlock ix="40">Redogörelse</textBlock>
    <textBlock ix="41">1991/92:4 till utrikesutskottet</textBlock>
    <textBlock ix="42">Motionerna</textBlock>
    <textBlock ix="43">1991/92:So3-So6 till socialutskottet</textBlock>
    <textBlock ix="44">6 § Bordläggning</textBlock>
    <textBlock ix="45">Anmäldes och bordlades</textBlock>
    <textBlock ix="46">Förslag</textBlock>
    <textBlock ix="47">1991/92:11 Riksdagens revisorers förslag angående effektiviteten i förvaltningen av svenskt utvecklingsbistånd</textBlock>
    <textBlock ix="48">7 § Anmälan om interpellationer</textBlock>
    <textBlock ix="49">Anmäldes att följande interpellationer framställts</textBlock>
    <textBlock ix="50">den 9 oktober</textBlock>
    <textBlock ix="51">1991/92:4 av Sten Andersson i Malmö (m) till socialministern om statistik om svensk alkoholkonsumtion:</textBlock>
    <textBlock ix="52">Sveriges alkoholpolitiska brister avslöjas årligen i Systembolagets redovisning över hur mycket alkohol som konsumeras i landet. Uppgifterna baseras nu i huvudsak på Systembolagets försäljning. År 1990 t.ex. exempel gick konsumtionen ner 4,2 %, enligt nämnda källa. Med denna uppgift skryter vi utomlands, trots att allt flera inser och förstår att siffrorna inte stämmer!</textBlock>
    <textBlock ix="53">Hembränningen, som borde vara rena bomben i all alkoholpolitik, bara ökar och det lavinartat! Att detta endast och enbart är en effekt av vår prispolitik på alkohol tycks de ansvariga totalt strunta i.</textBlock>
    <textBlock ix="54">Inkl. mörkertalen (hembränning, turistsprit, hemtillverkade viner, polsk spritkommers i Skåne etc.) torde det i stället handla om en alkoholkonsumtion på ca 10 liter per capita eller kanske ännu mer. Dessa förmodligen realistiska siffror ger Sverige en mindre smickrande placering på världslistan och dessutom ett mindre ''skrytutrymme'' utomlands.</textBlock>
    <textBlock ix="55">Är socialministern beredd att medverka till en statistik som redovisar realistiska uppgifter om alkoholkonsumtionen?</textBlock>
    <textBlock ix="56">1991/92:5 av Sten Andersson i Malmö (m) till finansministern om den svenska lotterilagstiftningen:</textBlock>
    <textBlock ix="57">I stort sett samtliga europeiska länder, utom Sverige och Albanien (!), tillåtes eller planeras tillåtas spel på kasino enligt internationella regler. Samma gäller för spel på s.k. enarmade banditer och andra typer av automatspel. T.ex. i Norge driver Röda korset en landsomfattande kedja av automatspel.</textBlock>
    <textBlock ix="58">Skälen till att vi i Sverige förbjudit ovan nämnda spelformer är att beslutsfattarna ansett de sociala konsekvenserna vara alltför negativa för medborgarna. Att övriga Europa, där vill vi bli medlemmar, fungerar trots kasinon och andra spelformer verkar ha förbigåtts av majoriteten av Sveriges politiker!</textBlock>
    <textBlock ix="59">De sociala skälen som åberopas i Sverige saknar förankring i verkligheten. Vi tillåter nämligen spelformer, i statlig regi (!), vilka borde ha vida överstigande sociala konsekvenser än de ovan nämnda spelformerna! T.ex. kan man köpa Trisslotter på tusentals försäljningsställen runt om i landet där vinster på upp till 1 000 kr. betalas ut kontant och omedelbart. ''Enarmade banditer'' framstår alltmera som oskyldiga lamm jämfört med många av i statlig regi bedrivna lotterier.</textBlock>
    <textBlock ix="60">Är finansministern beredd att medverka till en internationalisering av den svenska lotterilagstiftningen?</textBlock>
    <textBlock ix="61">1991/92:6 av Gudrun Schyman (v) till försvarsministern om det militära försvarets kostnader och omfattning:</textBlock>
    <textBlock ix="62">Det svenska försvaret kostar drygt 35 miljarder kronor per år. Detta skulle räcka för att rena hela Östersjön.</textBlock>
    <textBlock ix="63">Sverige köper i år fyra ubåtar för 800 milj. kr. styck. Kostnadern för en ubåt räcker till att rädda samtliga Norrlands sjöar från försurning.</textBlock>
    <textBlock ix="64">Drygt 23 % av statens totala forskningsanslag gick 1989 till militär forskning. Samma år gick bara 4 % till miljö- och energiforskning.</textBlock>
    <textBlock ix="65">Sverige sålde vapen för 1 100 milj. kr. till Indien 1990. Samma år gav vi Indien 380 milj. kr. i bistånd. Biståndet fick vi tillbaka tre gånger om genom vapenexporten. Indiens fattiga betalade den svenska krigsindustrin och subventionerade försvaret.</textBlock>
    <textBlock ix="66">230 värnpliktiga soldater kostar 50 milj. kr. varje år. Det är vad svenska staten ger cancerforskningen under ett helt år.</textBlock>
    <textBlock ix="67">Militärövningen Nordanvind 1991 kostade 300 milj. kr. Den summan täcker daghemskostnader för 6 000 barn under ett år.</textBlock>
    <textBlock ix="68">Det svenska försvaret kostar 90 milj. kr. varje dag. Summan motsvarar 545 nyanställda sjukvårdsbiträden i långvården.</textBlock>
    <textBlock ix="69">Under de tre senaste åren har militärutgifterna i världen minskat. Hundratusentals militärer har blivit arbetslösa.</textBlock>
    <textBlock ix="70">Krigsindustrin är världens största krisindustri och hundratusentals arbetare friställs. Varifrån kommer föreställningen att Sverige skulle kunna stå utanför denna utveckling?</textBlock>
    <textBlock ix="71">Efter demokratiseringen i östra Europa, Warszawapaktens upplösning och efter minskade militärutgifter i USA, Sovjet och flertalet andra europeiska stater under flera års tid, borde också de sista argumenten för att öka Sveriges militärutgifter ha fallit. Men inte! I regeringsdeklarationen aviseras höjda försvarsutgifter och ett fullföljande av JAS- projektet!</textBlock>
    <textBlock ix="72">Mina frågor är:</textBlock>
    <textBlock ix="73">1.  Hur ser den säkerhetspolitiska bedömning ut som motiverar höjda militärutgifter i Sverige?</textBlock>
    <textBlock ix="74">2.  Hur ser den säkerhetspolitiska bedömning ut som motiverar en fortsatt miljardrullning till JAS- projektet?</textBlock>
    <textBlock ix="75">1991/92:7 av Gudrun Schyman (v) till bostadsministern om åtgärder mot främlingsfientlighet:</textBlock>
    <textBlock ix="76">Ett stort antal terroristdåd har förövats mot flyktingförläggningar runt om i Sverige. I årets skolval har högerextrema partier fått ökat stöd. Intervjuundersökningar, genomförda av Centrum för invandrarforskning vid Stockholms universitet, visar att svenska ungdomar mellan 16 och 21 år blivit mer intoleranta mot invandrare. År 1990 tyckte t.ex. 75 % av ungdomarna att bestämmelserna om invandring till Sverige borde bli strängare, mot 44 % år 1987.</textBlock>
    <textBlock ix="77">Docent Charles Westin, expert på invandrarfrågor vid Stockholms universitet, sade i en intervju i Svenska Dagbladet 30 september i år att det är en kombination av faktorer som ligger bakom den tilltagande främlingsfientligheten, men att regeringens åtstramning av flyktingpolitiken i december 1989 varit avgörande och givit legitimitet åt främlingsfientliga grupper. En annan faktor är den misslyckade flyktingmottagningen. En påtvingad sysslolöshetsperiod är psykiskt skadlig för de asylsökande och underblåser främlingsfientlighet hos dem som inte förstår att de som väntar faktiskt är förbjudna att arbeta.</textBlock>
    <textBlock ix="78">Ungdomskommittén presenterade i augusti sitt betänkande om invandrarungdomarnas situation i samhället. Det är en i långa stycken skrämmande läsning. Så är t.ex. andelen elever som lämnar grundskolan med ofullständiga betyg flera gånger större bland ungdomar med invandrarbakgrund, jämfört med dem som är infödda.</textBlock>
    <textBlock ix="79">Arbetslösheten är mer än tre gånger så hög för utomnordiska medborgare som för befolkningen i övrigt. Också bland andra generationens invandrarungdomar är arbetslösheten väsentligt högre än genomsnittet.</textBlock>
    <textBlock ix="80">Arbetsmarknaden är präglad av stark skiktning mellan invandrare och svenskar. Invandrarna är kraftigt överrepresenterade inom tillverknings- och serviceyrken, men underrepresenterade inom alla andra yrkesområden. De utomnordiska invandrarnas arbetskraftsdeltagande har minskat dramatiskt under 1980-talet.</textBlock>
    <textBlock ix="81">En undersökning refererar en anonym arbetsförmedlare i Södertälje: ''Att de är assimilerade spelar ingen roll. Det räcker med att de säger sitt namn så blir de nobbade. Våra två största företag, Saab-Scania och Astra, är mycket knepiga. Framför allt nu.'' I LO-tidningen nr 22 beskrivs hur företagen för ett par år sedan föredrog att lösa bristen på arbetskraft med import av arbetskraft från Norge, för att slippa anställa invandrare.</textBlock>
    <textBlock ix="82">Mot bakgrund av ovanstående vill jag ställa följande frågor:</textBlock>
    <textBlock ix="83">1.  Avser regeringen att i enlighet med förslag av utredningen för åtgärder mot etnisk diskriminering föreslå kriminalisering av organiserad rasism och stöd åt organiserad rasism samt att rasistiska inslag i brott görs till särskild straffskärpningsgrund?</textBlock>
    <textBlock ix="84">2.  Kommer regeringen att föreslå lagstiftning mot etnisk diskriminering på arbetsmarknaden?</textBlock>
    <textBlock ix="85">3.  Är regeringen beredd att vidta snabba åtgärder för att asylsökande skall få rätt att arbeta under väntetiden?</textBlock>
    <textBlock ix="86">4.  Vilka åtgärder är regeringen beredd att vidta på skolans område, för att motverka de redan nu existerande tendenserna till ökande främlingsfientlighet och rasism?</textBlock>
    <textBlock ix="87">5.  Tänker regeringen vidta åtgärder med anledning av uppgifterna om att en hög andel ungdomar med invandrarbakgrund går ut grundskolan utan fullständiga betyg?</textBlock>
    <textBlock ix="88">1991/92:8 av Hans Göran Franck (s) till utrikesministern om Palestinafrågan:</textBlock>
    <textBlock ix="89">Amnesty International och B'Tselem (The Israeli Information Center for Human Rights in the Occupied Territories) har nyligen offentliggjort rapporter om kränkningar av mänskliga rättigheter i av Israel ockuperade områden.</textBlock>
    <textBlock ix="90">Såväl Amnestys som B'Tselems rapport innehåller ett stort antal fallbeskrivningar. Det råder inte något tvivel om att tortyr och annan brutal behandling fortfarande används i stor omfattning vid förhör under de första veckorna mot misstänkta för allvarligare brott och/eller överträdelser av ockupationsdekreten. Särskilt allvarliga är de redovisade fall som lett till dödsfall i samband med polisförhör. Framför allt begås kränkningar mot mänskliga rättigheter vid förhör mot misstänkta vars fall behandlas av militärdomstolar. Systemet med militärdomstolar undergräver elementära krav på rättssäkerhet.</textBlock>
    <textBlock ix="91">Misstänkta kan inte sällan på lösa grunder hållas fängsligt förvar upp till 18 dagar utan att ställas inför domstol. Deras advokater och släktingar är ofta inte tillåtna att besöka dem, vilket skapar förutsättningar för godtyckliga arresteringar, tortyr och annan brutal behandling.</textBlock>
    <textBlock ix="92">Erkännande är ofta den enda bevisning som förebringas mot de anklagade och myndigheterna gör sällan undersökningar av klagomål om framtvingade bekännelser.</textBlock>
    <textBlock ix="93">Trots att Israel har ratificerat konventioner mot tortyr m.m. och lovat att vidta åtgärder mot överträdelserna är situationen fortfarande mycket allvarlig.</textBlock>
    <textBlock ix="94">En mycket oroväckande aspekt på situationen på Västbanken och i Gaza är de militära ockupationsstyrkornas uppträdande. För tre år sedan räknades antalet dödade palestinier till omkring 200, i dag överstiger siffran 800.</textBlock>
    <textBlock ix="95">Kollektiv bestraffning, deportation och förstörelse av invånarnas egendom genomförd av ockupationsstyrkor är förbjudet enligt en tillämplig Genèvekonvention. Förbrytelser av detta slag fortsätter och nya fall förekom under juli och augusti 1991.</textBlock>
    <textBlock ix="96">De israeliska bosättningarna på Västbanken och i Gaza har ökat mycket kraftigt under senaste tiden. De avancerade planer, som finns i det av Ariel Sharon ledda bostadsbepartementet, kan omöjliggöra en fredlig lösning. De israeliska bosättarna lägger beslag på stora delar av markområdena på Västbanken och i Gaza. Hela denna bosättningspolitik står i klar strid med folkrätten.</textBlock>
    <textBlock ix="97">Det finns bara en utväg ur denna situation: ockupationen måste upphöra. De israeliska ockupationsstyrkorna måste helt dra sig tillbaka från Västbanken och Gaza.</textBlock>
    <textBlock ix="98">En internationell Mellanösternkonferens måste komma till stånd utan vidare dröjsmål där man från såväl israelisk som palestinsk sida själv bestämmer sin representation. Utan PLOs medverkan i och stöd till en palestinsk delegation är inte någon varaktig fredlig lösning möjlig.</textBlock>
    <textBlock ix="99">Alla politiskt frihetsberövade måste friges och deportationsbesluten upphävas.</textBlock>
    <textBlock ix="100">Effektiva åtgärder måste vidtas för att stoppa tortyren och den brutala behandlingen. De rekommendationer -- grundade på tortyrkonventionen -- som Amnesty International och B'Tselem har gjort måste bli föremål för största möjliga uppmärksamhet.</textBlock>
    <textBlock ix="101">Kränkningarna av de mänskliga rättigheterna i allmänhet och användning av tortyr i synnerhet är enligt väl dokumenterat material vida större i Israels grannländer, exempelvis Syrien, Irak och Iran. Men det är särskilt allvarligt att ett land som gör anspråk på att vara demokratiskt använder metoder som tillämpas i diktaturstater. Israels berättigade krav på säkerhet kan inte realiseras genom metoder av ockupation och förtryck. Det förvärrar endast situationen.</textBlock>
    <textBlock ix="102">Givetvis måste övergrepp och terrordåd som begås mot Israel också fördömas.</textBlock>
    <textBlock ix="103">Det ömsesidiga våldet är en följd av att parterna inte genomför en nödvändig och möjlig fredlig lösning.</textBlock>
    <textBlock ix="104">De humanitära insatserna till den palestinska befolkningen, inte minst från Sverige, har förbättrats men behöver ytterligare förstärkas. Detta gäller framför allt sjukvård och handikappvård.</textBlock>
    <textBlock ix="105">Katastrofsituationen inom sjuk- och hälsovård är allvarlig. Den kommer att bestå också under nästa år. Viktiga institutioner, som Sverige lämnat tidsbegränsade bidrag till, riskerar att bli nedlagda. Det är därför mycket angeläget att ytterligare katastrofbistånd lämnas under kommande budgetår.</textBlock>
    <textBlock ix="106">Bevakningen och stödinsatserna på MR-området behöver utökas. Goda förutsättningar ges genom samarbete med verksamma MR-organisationer. Av särskilt intresse är att även UNWRA breddat sin verksamhet till att även omfatta mänskliga rättighetsfrågor.</textBlock>
    <textBlock ix="107">UNWRA spelar en stor och viktig roll för palestinierna. Genom sin integritet och självständighet är organisationen omistlig. Den kommer att behövas under lång tid till skydd för den palestinska befolkningen.</textBlock>
    <textBlock ix="108">Alla skolor som nu är stängda måste genast öppnas. Detta gäller även universiteten som i större utsträckning stängts än vanliga skolor.</textBlock>
    <textBlock ix="109">Alla FNs medlemsländer har ett ansvar för en fredlig lösning av konflikterna i Mellanöstern. Stormakterna och främst USA har ett särskilt stort ansvar för att denna fredliga lösning äntligen uppnås. Den ekonomiska press som USA kan utöva mot Shamirs regering blir av allt att döma avgörande för den fortsatta utvecklingen.</textBlock>
    <textBlock ix="110">På grund av det anförda får jag ställa följande frågor till utrikesminister Margaretha af Ugglas.</textBlock>
    <textBlock ix="111">1.  Vilka åtgärder vill regeringen medverka till för upphörande av ockupationen av Västbanken och Gaza samt för ett stopp av kränkningarna av de mänskliga rättigheterna?</textBlock>
    <textBlock ix="112">2.  Stöder regeringen en internationell Mellanösternkonferens där man från israelisk och palestinsk sida är representerade med delegationer, vars sammansättning de själva bestämmer?</textBlock>
    <textBlock ix="113">3.  Vilka åtgärder är regeringen beredd att vidta för att medverka till att de israeliska bosättningarna stoppas östra Jerusalem, Västbanken och Gaza?</textBlock>
    <textBlock ix="114">4.  Avser regeringen att föreslå förstärkningar av de humanitära insatserna för den palestinska befolkningen på sjukvårds- och MR-områdena?</textBlock>
    <textBlock ix="115">5.  Är regeringen beredd att vidta särskilda åtgärder för att medverka till att alla universitet och skolor varaktigt öppnas i de ockuperade områdena?</textBlock>
    <textBlock ix="116">8 § Anmälan om frågor</textBlock>
    <textBlock ix="117">Anmäldes att följande frågor framställts</textBlock>
    <textBlock ix="118">den 9 oktober</textBlock>
    <textBlock ix="119">1991/92:13 av Göran Magnusson (s) till jordbruksministern om etanolproduktionen i Sverige:</textBlock>
    <textBlock ix="120">Lantbrukarna har långt framskridna planer på att inom ramen för omställningsprogrammet för svenskt jordbruk starta etanolproduktion. Något avgörande beslut har hittills inte tagits.</textBlock>
    <textBlock ix="121">Vilka ytterligare åtgärder är statsrådet och regeringen beredda att vidta för att genom sådan etanolproduktion kunna medverka dels till sysselsättning inom jordbruket, dels till att bevara det öppna landskapet?</textBlock>
    <textBlock ix="122">1991/92:14 av John Andersson (v) till arbetsmarknadsministern om arbetslösheten i Norrlands inland:</textBlock>
    <textBlock ix="123">Den ökande arbetslösheten slår hårt mot vår norra landsända och då främst dess inland. I t.ex. Dorotea var arbetslösheten i september ca 8 % och bland ungdom 18--24 år ca 20 %. Skall ''Hela Sverige leva'' måste nu speciella insatser sättas in i sådana områden som t.ex. Dorotea.</textBlock>
    <textBlock ix="124">Med hänvisning till ovanstående vill jag ställa följande fråga till arbetsmarknadsministern:</textBlock>
    <textBlock ix="125">Är arbetsmarknadsministern beredd att ta nödvändiga initiativ för att sådana insatser snabbt kommer till stånd?</textBlock>
    <textBlock ix="126">1991/92:15 av Gudrun Schyman (v) till socialministern om utbyggnaden av barnomsorgen:</textBlock>
    <textBlock ix="127">Vid årsskiftet 1991--1992 går tidsfristen ut som kommunerna fått av riksdagen för att alla förskolebarn som behöver en barnomsorgsplats skall få detta. Riksdagsbeslutet innebar även att alla förskolebarn skall få möjlighet till någon form av pedagogisk verksamhet, antingen i en öppen förskola eller i deltidsförskola.</textBlock>
    <textBlock ix="128">Enligt uppgift har över hälften av kommunerna inte klarat av den beslutade utbyggnaden.</textBlock>
    <textBlock ix="129">Min fråga är:</textBlock>
    <textBlock ix="130">Avser socialministern att vidta några åtgärder för att verkställa riksdagens beslut?</textBlock>
    <textBlock ix="131">1991/92:16 av Gudrun Schyman (v) till socialministern om fri abort:</textBlock>
    <textBlock ix="132">Regeringsdeklarationens något diffusa beskrivning av ''människolivets helgd'' förankrad i ''den kristna etiken'' kräver klargöranden. Bl.a. har RFSU uttalat sin oro över att detta kan uppfattas som ett krav på abortförbud.</textBlock>
    <textBlock ix="133">Min fråga är:</textBlock>
    <textBlock ix="134">Kan socialministern garantera att rätten till fri abort inte kommer att inskränkas?</textBlock>
    <textBlock ix="135">1991/92:17 av Bengt Hurtig (v) till industriministern om Karlsborgs bruk:</textBlock>
    <textBlock ix="136">Mot bakgrund av det förslag angående utvecklingen vid ASSI Karlsborg som personalorganisationerna väckt och som benämns KP 92 torde ASSIs koncernledning ha anledning att avvakta med slutgiltigt beslut om den unika åtgärden att lägga ned pappersbruket. KP 92 visar på möjligheter till god lönsamhet för pappersbruket.</textBlock>
    <textBlock ix="137">En nedläggning måste från ägarnas sida också vägas mot de mycket stora samhällsekonomiska kostnader som en nedläggning av pappersbruket medför. ASSI Karlsborg är en viktig del av näringslivet i landsändan och har stor betydelse för såväl skogsbruk som transportnäringen.</textBlock>
    <textBlock ix="138">Jag vill därför fråga industriministern:</textBlock>
    <textBlock ix="139">Vilka åtgärder avser regeringen vidta för att stödja vidareförädlingen vid Karlsborgs bruk?</textBlock>
    <textBlock ix="140">1991/92:18 av Hans Göran Franck (s) till utrikesministern om Sydafrika:</textBlock>
    <textBlock ix="141">Under senare tid har vi kunnat iaktta hur vissa framsteg görs i processen för ett demokratiskt ickerasistiskt Sydafrika. Å andra sidan förekommer mycket oroande rapporter om att våldet fortsätter i landet och att Sydafrikas regering och myndigheter inte bara ekonomiskt stöder organisationer som provocerar fram våldet utan även genom underrättelsetjänst och specialstyrkor inom arme' och polis styr våldsaktiviteten.</textBlock>
    <textBlock ix="142">I regeringsdeklarationen sägs endast: ''Vi stöder arbetet mot apartheid och för frigörelsen i södra Afrika.'' Däremot berörs inte sanktionsfrågan.</textBlock>
    <textBlock ix="143">Det är nödvändigt att fortsätta med våra påtryckningar främst i form av sanktioner till dess apartheid är totalt avskaffad och en demokratisk ickerasistisk utveckling i Sydafrika säkrats.</textBlock>
    <textBlock ix="144">I anledning härav får jag fråga utrikesminister Margaretha af Ugglas:</textBlock>
    <textBlock ix="145">Är regeringen beredd att upprätthålla de svenska sanktionerna till dess en demokratisk och ickerasistisk utveckling säkrats?</textBlock>
    <textBlock ix="146">9 § Kammaren åtskildes kl. 14.34.</textBlock>
    <textBlock ix="147">Förhandlingarna leddes av talmannen.</textBlock>
  </contentBlock>
</protocol>
