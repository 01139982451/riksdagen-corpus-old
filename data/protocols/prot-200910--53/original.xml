<protocol id="prot-200910--53">
  <contentBlock page="0" id="i-48e21baddf70c002">
    <textBlock id="i-68964c14dbd09050">﻿</textBlock>
    <textBlock id="i-8203781813258fe3">Riksdagens protokoll</textBlock>
    <textBlock id="i-afc3059af9724859">2009/10:53</textBlock>
    <textBlock id="i-5b2d2b538561a3c1">Torsdagen den 17 december</textBlock>
    <textBlock id="i-efc7db431bf227d4">Kl. 15:15 - 15:23</textBlock>
    <textBlock id="i-2da27bd37ccfd901">1 § Hänvisning av ärenden till utskott</textBlock>
  </contentBlock>
  <contentBlock page="0" id="i-b09b41a99468c511">
    <textBlock id="i-b67c868110eb46af">Föredrogs och hänvisades</textBlock>
  </contentBlock>
  <contentBlock page="0" id="i-0add7e7fdde59b0b">
    <textBlock id="i-53bcdb166a3ea133">2 § Statsbudget för 2010</textBlock>
  </contentBlock>
  <contentBlock page="0" id="i-aa62308bc9ad23c7">
    <textBlock id="i-e8cf7eb59e503728">Föredrogs</textBlock>
  </contentBlock>
  <contentBlock page="0" id="i-5edd72dfdccb9eb7">
    <textBlock id="i-c5811b591ce93ee4">Kammaren biföll utskottets förslag att ärendet fick avgöras efter endast en bordläggning.</textBlock>
  </contentBlock>
  <contentBlock page="0" id="i-b46b950862a0802b">
    <textBlock id="i-2331b77909ae12b4">Talmannen konstaterade att ingen talare var anmäld.</textBlock>
    <textBlock id="i-48c41add0e369d10">Beslut</textBlock>
  </contentBlock>
  <contentBlock page="0" id="i-90bb34fc0b29dfb0">
    <textBlock id="i-4f804d61e5f4e7a7">3 § Avslutning</textBlock>
    <textBlock id="i-a864282c75895cf7">Anf. 1 TALMANNEN:</textBlock>
    <textBlock id="i-dc3b4ec53a4eb9ad">Ärade ledamöter! Det är snart dags för juluppehåll. Men även under nästa vecka ja, faktiskt också i morgon är det aktivitet här i kammaren med interpellationsdebatter både på måndag och på tisdag. Vi får även ett besök av generalsekreteraren för de samarbetande staterna runt Persiska viken på tisdag.</textBlock>
    <textBlock id="i-e438962f685b0746">Juluppehållet innehåller för de flesta av oss både många och långa samtal, inte minst om politik, och säkert också en hel del arbete. Men jag hoppas att ni får möjlighet att även umgås med nära och kära, något som kan ha varit svårt under de senaste mycket intensiva månaderna.</textBlock>
    <textBlock id="i-7ece53adbf567f53">En ledamot har valt att lämna riksdagen under hösten.</textBlock>
    <textBlock id="i-2f53a68dd021e0ba">Chatrine Pålsson Ahlgren valdes in i riksdagen 1991. Socialutskottet har varit hennes hemvist under alla dessa år naturligt för en person med ett starkt engagemang för välfärdsfrågor och en omvittnad omtanke om andra.</textBlock>
    <textBlock id="i-20d8b0ccd748d721">Det allra första anförandet hon höll här i plenisalen kan sägas ha satt tonen för hennes år i riksdagen. Det handlade om köerna i vården, en fråga som varit aktuell även under innevarande mandatperiod och där Chatrine varit med om att besluta om satsningar för att minska köerna.</textBlock>
    <textBlock id="i-04509057b887c224">Vårdnadsbidraget och att äldre får ett större inflytande över sin omsorg är två andra frågor som engagerat Chatrine starkt.</textBlock>
    <textBlock id="i-7f008637346c848b">Som sjuksköterska, dessutom verksam som sådan under flera av riksdagens sommaruppehåll, kan hon mycket väl sägas vara en god representant för verklighetens folk som hållit kontakt med sitt arbetsliv och med världen utanför riksdagen.</textBlock>
    <textBlock id="i-cc4606f385e4d2e6">Hon har också engagerat sig i de svåra etiska avvägningar som finns inom vården, och i många år har hon varit ledamot i Statens medicinsk-etiska råd.</textBlock>
    <textBlock id="i-94b1c49178f9ed4d">I sin riksdagsgrupp har hon också varit en uppskattad klubbmästarinna under flera mandatperioder.</textBlock>
    <textBlock id="i-76a5d5d0051c1437">Chatrine Pålsson Ahlgren kommer även fortsättningsvis att ha uppdrag för Kristdemokraterna, både på nationell och på lokal nivå. Jag är övertygad om att hennes varma och generösa personlighet kommer att bidra även där.</textBlock>
    <textBlock id="i-754ac24d63fdabb7">Å riksdagens vägnar vill jag tacka Chatrine Pålsson Ahlgen för hennes insatser.</textBlock>
    <textBlock id="i-bd84f17cb44523c0">Som redan sagts har det varit en ytterst intensiv höst. Att också perioder som gått har varit mycket intensiva och krävande kan man se i gamla protokoll. Det har sagts i nästan varje avslutningstal av varje talman under en mycket lång tid. Kanske får det betraktas närmast som ett normalläge.</textBlock>
    <textBlock id="i-69949696d8278aa8">Men denna höst har på många sätt varit än mer arbetstyngd, då EU-ordförandeskapet som bekant har påverkat även riksdagens arbete ganska påtagligt.</textBlock>
    <textBlock id="i-7f17e4b8969129e4">De olika utskottskonferenserna som anordnats i riksdagen och den konferens som gemensamt med Europaparlamentet anordnats i Bryssel har varit väl genomförda och fått mycket stor uppskattning.</textBlock>
    <textBlock id="i-9ceec951e4406dde">I helgen genomfördes det sista mötet under ordförandeskapet för riksdagens del en extraordinärt inkallad EU-talmanskonferens här i Riksdagshuset. EU-ländernas talmän tillsammans med kandidatländernas talmän och EU-parlamentets talman diskuterade Lissabonfördragets påverkan på de nationella parlamenten och hur samarbetet mellan de nationella parlamenten kan stärkas.</textBlock>
    <textBlock id="i-1b8b35cd73322bf6">Frågor som stod på dagordningen var ett utökat informationsutbyte och en effektiv granskning av EU-ärenden, subsidiaritetskontrollen genom de nationella parlamenten och även EU-talmanskonferensens roll och formerna för de nationella parlamentens deltagande i tillsynen inom områdena frihet, säkerhet och rättvisa.</textBlock>
    <textBlock id="i-cd91d53558aa240f">Mötet i helgen var en start på diskussionen kring hur de nationella parlamenten kan öka sin samordning i dessa frågor. En viktig fråga är hur de interparlamentariska mötena mer tydligt kan inriktas på vad som ska upp till beslut i unionen under det kommande halvåret.</textBlock>
    <textBlock id="i-6aa4846c82296b14">Trots att de olika nationella parlamenten kan välja att hantera den starkare beslutskontrollen på olika sätt är det viktigt att lyfta frågorna på så sätt att de nationella parlamenten i ett tidigare skede kan diskutera de stora europeiska frågorna.</textBlock>
    <textBlock id="i-d391ed613436fca4">Under hösten har vi också till slut fattat beslut i en fråga som legat mig varmt om hjärtat, nämligen frågan om ett nytt pensionssystem för ledamöterna som efter många mycket långa och intensiva utredningar nu till sist är på plats och inom kort kan komma i verkställighet.</textBlock>
    <textBlock id="i-8942a7cdbd228baf">Jag vill tacka ledamöterna för det gångna året. Jag tycker att det har varit en god stämning i kammaren, om än med en och annan incident men vi är ju i ett parlament.</textBlock>
    <textBlock id="i-cb7694ab56cc9b31">Jag vill också tacka gruppledarna och övriga ledamöter i riksdagsstyrelsen.</textBlock>
    <textBlock id="i-f034053c74a33249">Jag vill även rikta ett tack till förvaltningen med riksdagsdirektören i spetsen för ett gott stöd under året och för ett hängivet arbete.</textBlock>
    <textBlock id="i-a7948772385a57c2">Jag vill passa på att önska er alla en riktigt god jul och ett gott nytt år. På återseende efter helgerna för dem av er som inte ses redan i morgon bitti på interpellationsdebatten eller på måndagens eller tisdagens debatter här i kammaren.</textBlock>
    <textBlock id="i-179a79d6d3c1bd1d">(Applåder)</textBlock>
    <textBlock id="i-d41872d5cdd57492">4 § Kammaren åtskildes kl. 15.23.</textBlock>
  </contentBlock>
  <contentBlock page="0" id="i-9f5424bb9fc76c20">
    <textBlock id="i-3140fed5670c540d">Förhandlingarna leddes av talmannen.</textBlock>
  </contentBlock>
  <contentBlock page="0" id="i-c37ebdb96370d7be">
    <textBlock id="i-05e0b600893dc277">/Eva-Lena Ekman</textBlock>
  </contentBlock>
</protocol>
