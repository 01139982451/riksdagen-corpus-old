<protocol id="prot-199697--98">
  <contentBlock ix="0">
    <textBlock ix="0">Det justerade protokollet beräknas utkomma om 3 veckor</textBlock>
    <textBlock ix="1">----------------------------------------------------------------------------</textBlock>
    <textBlock ix="2"> 1 §  Justering av protokoll</textBlock>
    <textBlock ix="3">Justerades protokollet för den 24 april.</textBlock>
    <textBlock ix="4">2 §  Hänvisning av ärende till utskott</textBlock>
    <textBlock ix="5">Föredrogs och hänvisades Proposition 1996/97:122 till skatteutskottet</textBlock>
    <textBlock ix="6">3 §  Löneskyddet vid konkurs</textBlock>
    <textBlock ix="7">Föredrogs Lagutskottets betänkande 1996/97:LU19 Löneskyddet vid konkurs (prop. 1996/97:102)</textBlock>
    <textBlock ix="8">Anf.  1  STIG RINDBORG (m): Fru talman! Jag ber att få hänvisa till vad som redovisas i lagutskottets betänkande, 1996/97:LU19, och den där angivna motionen från Moderaterna samt till den reservation som fogats till betänkandet. Vidare hänvisar jag till debatten om lagutskottets betänkande 1994/95:LU30, om löneskydd vid upprepade konkurser, och till lagutskottets betänkande 1995/96:LU11 om företagsrekonstruktion. Jag har inte för avsikt att yrka något vid detta tillfälle utan ber att få överlämna ärendet.</textBlock>
    <textBlock ix="9">Anf.  2  CARIN LUNDBERG (s): Fru talman! I dag när så många är upptagna med att förbereda sina tal till våren eller sina förstamajtal i morgon vill vi uppta kammarens uppmärksamhet ett par minuter för att diskutera lagutskottets betänkande om löneskydd vid konkurs. Betänkandet behandlar regeringens proposition 1996/97:102 om löneskyddet vid konkurs. Lagutskottet föreslår vissa förändringar i förmånsrättslagen och i lönegarantilagen. Syftet med lagändringarna är att uppnå en bättre överensstämmelse mellan de svenska reglerna om löneskydd vid konkurs och rådets direktiv om skydd för arbetstagarna vid arbetsgivares insolvens. Om propositionens förslag är vi helt överens i utskottet, och vi har inte heller haft några motioner att behandla kring detta. Vi behandlar samtidigt sex motioner från allmänna motionstiden. Motionerna gäller bl.a. införandet av en konkursförsäkring i stället för nuvarande lönegarantisystem. Fru talman! Jag vill yrka bifall till hemställan i lagutskottets betänkande och avslag på samtliga motioner med hänvisning till pågående utredningsarbete. Stig Rindborg vill ha ett helt annat system för lönegaranti än dagens. Han anser att dagens system snedvrider konkurrensen mellan företag och dessutom är dyrt att administrera. En konkursförsäkring som samordnas med sjukförsäkringen anser han vara ett bättre alternativ. Han föreslår även andra förändringar av lönegarantin. Lagstiftningen på det här området har varit utsatt för förändringar vid ett flertal tillfällen under de senaste åren. Syftet har i huvudsak varit besparingar. I samband med förslaget till lag om företagsrekonstruktion behandlade vi i utskottet frågor om förmånsrättsordningen och lönefordringar. Samtidigt som vi behandlade frågan i utskottet i slutet av 1995 beslutade regeringen att tillsätta en parlamentarisk kommitté. Den fick till uppgift att utreda frågor om förmånsrätt vid konkurs, lönegaranti och underlaget för företagshypotek. Utredningen skall vara klar senast den 31 december i år. Vi är helt överens om hur viktigt det är att konkursbon inte med hjälp av lönegarantin får påtagliga konkurrensfördelar jämfört med andra företag på marknaden. Reglerna bör vara utformade så, att inverkan på konkurrensen minimeras. Det får heller inte vara så att lönegarantin bidrar till att göra konkurs mer attraktivt än företagsrekonstruktion. Men det är naturligtvis också mycket viktigt att lönegarantin ger ett socialt acceptabelt skydd för löntagarnas lönefordringar vid konkurs. Fru talman! Förmånsrättskommittén arbetar för fullt. Man har, enligt direktiven, att själv avgöra vilka lösningar som är värda att utreda närmare. Vi i utskottet är inte beredda att föreslå några formella tillkännagivanden eller vidta andra åtgärder från riksdagens sida som skulle medföra behov av tilläggsdirektiv och därmed innebära en risk för att kommittén inte skulle hinna slutföra sitt uppdrag inom den tid som föreskrivits i direktiven. Vi vill avvakta resultatet av Förmånsrättskommitténs arbete innan vi är beredda till nya ställningstaganden. Med dessa ord i korthet, fru talman, yrkar jag bifall till utskottets hemställan i lagutskottets betänkande nr 19 och avslag på samtliga motioner.</textBlock>
    <textBlock ix="10">Överläggningen var härmed avslutad. Beslut</textBlock>
    <textBlock ix="11">Kammaren biföll utskottets hemställan.</textBlock>
    <textBlock ix="12">4 §  ILO:s konvention och rekommendation om arbetarskydd i gruvor m.m.</textBlock>
    <textBlock ix="13">Föredrogs Arbetsmarknadsutskottets betänkande 1996/97:AU12 ILO:s konvention och rekommendation om arbetarskydd i gruvor m.m. (prop. 1996/97:96)</textBlock>
    <textBlock ix="14">Talmannen konstaterade att ingen talare var anmäld. Beslut</textBlock>
    <textBlock ix="15">Kammaren biföll utskottets hemställan.</textBlock>
    <textBlock ix="16">5 §  Anmälan om interpellation</textBlock>
    <textBlock ix="17">Anmäldes att följande interpellation framställts</textBlock>
    <textBlock ix="18">den 30 april</textBlock>
    <textBlock ix="19">1996/97:288 av Marie Granlund (s) till näringsministern Varvsstöd</textBlock>
    <textBlock ix="20">Interpellationen redovisas i bilaga som fogas till riksdagens snabbprotokoll onsdagen den 7 maj.</textBlock>
    <textBlock ix="21">6 §  Anmälan om frågor för skriftliga svar</textBlock>
    <textBlock ix="22">Anmäldes att följande frågor för skriftliga svar framställts</textBlock>
    <textBlock ix="23">den 30 april</textBlock>
    <textBlock ix="24">1996/97:501 av Carina Hägg (s) till utrikesministern Legosoldater 1996/97:502 av Carina Hägg (s) till näringsministern Retroaktivitet i patentprocessen 1996/97:503 av Stig Sandström (v) till socialministern Behovet av psykoterapi 1996/97:504 av Ola Karlsson (m) till statsrådet Thomas Östros Energibeskattningen</textBlock>
    <textBlock ix="25">Frågorna redovisas i bilaga som fogas till riksdagens snabbprotokoll onsdagen den 7 maj.</textBlock>
    <textBlock ix="26">7 §  Kammaren åtskildes kl. 9.06.</textBlock>
    <textBlock ix="27"> Förhandlingarna leddes av talmannen.</textBlock>
  </contentBlock>
</protocol>
