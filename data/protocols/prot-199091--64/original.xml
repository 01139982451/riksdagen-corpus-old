<protocol id="prot-199091--64">
  <contentBlock ix="0">
    <textBlock ix="0">1 § Nya ersättare för riksdagsledamöter</textBlock>
  </contentBlock>
  <contentBlock ix="1">
    <textBlock ix="0">Upplästes och lades till handlingarna följande från valprövningsnämnden inkomna</textBlock>
  </contentBlock>
  <contentBlock ix="2">
    <textBlock ix="0">Berättelse om granskning av bevis för ersättare för riksdagsledamöter</textBlock>
  </contentBlock>
  <contentBlock ix="3">
    <textBlock ix="0">Till valprövningsnämnden har från riksskatteverket inkommit bevis om att Gunnar</textBlock>
    <textBlock ix="1">Johnson, Frösön, och Stefan Fax, Krokom, (båda s), utsetts till ersättare för riksdagsledamöter med stöd av 14 kap. 14 § vallagen.</textBlock>
  </contentBlock>
  <contentBlock ix="4">
    <textBlock ix="0">Valprövningsnämnden har denna dag granskat bevisen och därvid funnit att de blivit utfärdade i enlighet med 15 kap. 1 § vallagen.</textBlock>
  </contentBlock>
  <contentBlock ix="5">
    <textBlock ix="0">Stockholm den 13 februari 1991</textBlock>
  </contentBlock>
  <contentBlock ix="6">
    <textBlock ix="0">Stig Nordlund</textBlock>
  </contentBlock>
  <contentBlock ix="7">
    <textBlock ix="0">Sven-Georg Grahn</textBlock>
  </contentBlock>
  <contentBlock ix="8">
    <textBlock ix="0">2 § Vid remiss av proposition 1990/91:87</textBlock>
    <textBlock ix="1">Näringspolitik för tillväxt</textBlock>
  </contentBlock>
  <contentBlock ix="9">
    <textBlock ix="0">Föredrogs</textBlock>
  </contentBlock>
  <contentBlock ix="10">
    <textBlock ix="0">proposition 1990/91:87 Näringspolitik för tillväxt.</textBlock>
  </contentBlock>
  <contentBlock ix="11">
    <textBlock ix="0">Anf. 1 ROY OTTOSSON (mp):</textBlock>
  </contentBlock>
  <contentBlock ix="12">
    <textBlock ix="0">Herr talman! Denna proposition är efterlängtad, men jag vill ändå ta upp två frågor, kanske mest av formella skäl. Riksdagen får i januari budgetpropositionen, där regeringen skall ta med det mesta som rör statens budget och verksamhet.</textBlock>
    <textBlock ix="1">Vid en genombläddring av den proposition som vi i dag har fått på våra bord ser jag att det finns åtskilliga frågor som borde ha tagits med redan då, och det är litet märkligt.</textBlock>
  </contentBlock>
  <contentBlock ix="13">
    <textBlock ix="0">Detta förfarande att flytta över frågor till propositioner som avlämnas senare gör att vi som riksdagsledamöter får kortare tid på oss än normalt att skriva bra och genomtänkta motioner i anslutning till dessa propositioner.</textBlock>
  </contentBlock>
  <contentBlock ix="14">
    <textBlock ix="0">Under våren 1990 beslutade riksdagen om ett engångsanslag på 5 miljarder kronor till investeringar i järnvägar och kollektivtrafik.</textBlock>
    <textBlock ix="1">Riksdagen uppdrog åt regeringen att återkomma med mer detaljerade skrivningar om hur dessa pengar skall användas under det nu pågående budgetåret. Det har dröjt ända tills nu innan regeringen har tillgodosett detta riksdagens beslut.</textBlock>
  </contentBlock>
  <contentBlock ix="15">
    <textBlock ix="0">Det finns en stor principiell skillnad mellan det förslag som vi nu fått på våra bord och det beslut riksdagen fattade våren 1990. Det var meningen att detta anslag på 5 miljarder kronor skulle gå till järnvägstrafik och kollektivtrafik, och det hade en tydlig miljöprofil. I det förslag vi nu fått har regeringen lagt in väldigt mycket av storstadssatsningar och vägtrafik. Vid gårdagens presskonferens på Rosenbad angav regeringen att hela 70 % av infrastrukturinvesteringarna på 1990-</textBlock>
    <textBlock ix="1">talet skall gå till vägar. Detta innebär att regeringen inte har velat fullfölja den miljöprofil som riksdagen enade sig om förra våren.</textBlock>
  </contentBlock>
  <contentBlock ix="16">
    <textBlock ix="0">Herr talman! Nu börjar riksdagsbehandlingen av denna proposition. Jag hoppas verkligen att riksdagen rättar till dessa brister. Vi från miljöpartiet kommer i varje fall att kämpa för att miljön skall få en bättre chans än vad som nu är fallet.</textBlock>
  </contentBlock>
  <contentBlock ix="17">
    <textBlock ix="0">Överläggningen var härmed avslutad.</textBlock>
  </contentBlock>
  <contentBlock ix="18">
    <textBlock ix="0">Proposition 1990/91:87 avsnitt 4.2 hänvisades till utbildningsutskottet</textBlock>
  </contentBlock>
  <contentBlock ix="19">
    <textBlock ix="0">avsnitten 7.4.2, 7.5, 11.1 och bil. 1, nr 1--4 till jordbruksutskottet</textBlock>
  </contentBlock>
  <contentBlock ix="20">
    <textBlock ix="0">avsnitten 5, 6.2--6.4 och 7.3 till trafikutskottet</textBlock>
  </contentBlock>
  <contentBlock ix="21">
    <textBlock ix="0">avsnitt 11.3 till bostadsutskottet</textBlock>
  </contentBlock>
  <contentBlock ix="22">
    <textBlock ix="0">propositionen i övrigt till näringsutskottet</textBlock>
  </contentBlock>
  <contentBlock ix="23">
    <textBlock ix="0">n</textBlock>
  </contentBlock>
  <contentBlock ix="24">
    <textBlock ix="0">3 § Hänvisning av ärenden till utskott</textBlock>
  </contentBlock>
  <contentBlock ix="25">
    <textBlock ix="0">Föredrogs och hänvisades</textBlock>
  </contentBlock>
  <contentBlock ix="26">
    <textBlock ix="0">Propositionerna</textBlock>
  </contentBlock>
  <contentBlock ix="27">
    <textBlock ix="0">1990/91:89 till skatteutskottet</textBlock>
  </contentBlock>
  <contentBlock ix="28">
    <textBlock ix="0">1990/91:91 ändring i produktsäkerhetslagen till lagutskottet propositionen i övrigt till näringsutskottet</textBlock>
  </contentBlock>
  <contentBlock ix="29">
    <textBlock ix="0">1990/91:94 till kulturutskottet</textBlock>
  </contentBlock>
  <contentBlock ix="30">
    <textBlock ix="0">1990/91:95 till skatteutskottet</textBlock>
  </contentBlock>
  <contentBlock ix="31">
    <textBlock ix="0">n</textBlock>
  </contentBlock>
  <contentBlock ix="32">
    <textBlock ix="0">4 § Bordläggning</textBlock>
  </contentBlock>
  <contentBlock ix="33">
    <textBlock ix="0">Föredrogs och hänvisades</textBlock>
  </contentBlock>
  <contentBlock ix="34">
    <textBlock ix="0">Proposition</textBlock>
  </contentBlock>
  <contentBlock ix="35">
    <textBlock ix="0">1990/91:105 Gränsskydd för rågvete m.m.</textBlock>
  </contentBlock>
  <contentBlock ix="36"/>
  <contentBlock ix="37">
    <textBlock ix="0">5§  Anmälan om interpellation</textBlock>
  </contentBlock>
  <contentBlock ix="38">
    <textBlock ix="0">Anmäldes att följande interpellation framställts</textBlock>
  </contentBlock>
  <contentBlock ix="39">
    <textBlock ix="0">den 14 februari</textBlock>
  </contentBlock>
  <contentBlock ix="40">
    <textBlock ix="0">1990/91:151 av Alf Wennerfors (m) till civilministern om Norrtälje polisdistrikt:</textBlock>
  </contentBlock>
  <contentBlock ix="41">
    <textBlock ix="0">Den ökande brottsligheten drabbar också</textBlock>
    <textBlock ix="1">Roslagen. I Norrtälje Tidning har man under de senaste månaderna kunnat läsa om snatteri, inbrott, bankrån och stora knarkproblem. Polisens resurser inom Norrtälje polisdistrikt har under senare år blivit allt mindre i förhållande till brottslighetens omfattning samt till både en ökande permanent befolkning och en ökande fritidsbefolkning året runt.</textBlock>
  </contentBlock>
  <contentBlock ix="42">
    <textBlock ix="0">Norrtälje kommun omfattar cirka 44 000</textBlock>
    <textBlock ix="1">permanent bosatta invånare. De sammanboende är</textBlock>
    <textBlock ix="2">140 000--160 000, men tendensen under senare år har alltmera blivit att fler vistas i sina fritidshus under helger, vintersemestrar och långhelger året om. Allmänhetens krav på ordning och trygghet har ökat. Kravet på polisiära insatser och administrativ service har således ökat.</textBlock>
  </contentBlock>
  <contentBlock ix="43">
    <textBlock ix="0">Polisdistriktet är mycket vidsträckt.</textBlock>
    <textBlock ix="1">Utryckningssträckorna är långa och tidsödande.</textBlock>
    <textBlock ix="2">Inom disktriktet finns dessutom ett flertal känsliga objekt och skyddsområden som skall övervakas.</textBlock>
  </contentBlock>
  <contentBlock ix="44">
    <textBlock ix="0">Polisdistriktet förfogar i dag över 70</textBlock>
    <textBlock ix="1">polismannatjänster plus administrativ personal.</textBlock>
    <textBlock ix="2">Under senare decennier har antalet polismannatjänster inte ökats i förhållande till en utveckling som egentligen kräver fler tjänster, dvs.</textBlock>
    <textBlock ix="3">om man väger in den ovan nämnda befolkningsökningen och dess ökande krav samt minskad arbetstid och lagstadgade ledigheter av olika slag. Att den mångåriga underbemanningen också skapar s.k. utbrändhet som inte sällan leder till ökad sjukfrånvaro står klart.</textBlock>
  </contentBlock>
  <contentBlock ix="45">
    <textBlock ix="0">Om polisdistrikets personalsituation har varit och fortfarande är tillfredsställande under årets nio höst-, vinter- och vårmånader så har arbets- och personalläget under de senare somrarna varit minst sagt krisartat.</textBlock>
  </contentBlock>
  <contentBlock ix="46">
    <textBlock ix="0">Vissa disktrikt betraktas enligt uppgift av överordnade polismyndigheter som</textBlock>
    <textBlock ix="1">''sommardistrikt''. Exempel på sådana är Mora,</textBlock>
    <textBlock ix="2">Gotland, Öland, Varberg och Smögen. Inom</textBlock>
    <textBlock ix="3">Stockholms län har tydligen Nacka, Värmdö och</textBlock>
    <textBlock ix="4">Vaxholm samma ''status''. Alla dessa får förstärkningar för att klara påfrestningarna under somrarna. Norrtälje polisdistrikt bedöms emellertid inte som ett s.k. sommardistrikt. Detta är obegripligt.</textBlock>
  </contentBlock>
  <contentBlock ix="47">
    <textBlock ix="0">Enligt uppgift är det så att distriktet kan få extra polismannatjänster under sommaren, men de kostnader som detta medför får distriktet självt finansiera. Tre sådana extra sommartjänster drar exempelvis 60 000 kr. i kostnader. I en redan mycket hårt pressad budget finns inte dessa pengar.</textBlock>
  </contentBlock>
  <contentBlock ix="48">
    <textBlock ix="0">Det märkliga är att den polisbåt som distriktet förfogar över för övervakningen av den stora skärgården inom disktriktet också skall bevaka skärgårds- och kustområdet norr dvs. inom</textBlock>
    <textBlock ix="1">Upplands län utan finansiellt bidrag från länsstyrelsen i Uppsala.</textBlock>
  </contentBlock>
  <contentBlock ix="49">
    <textBlock ix="0">Det än mer märkliga utgör en aktuell uppgift att en man i Norrtäljedisktriktet skall hjälpa</textBlock>
    <textBlock ix="1">Stockholmpolisen med gatulangningsproblemen samtidigt som allvarliga knarkproblem uppdagats i</textBlock>
    <textBlock ix="2">Norrtälje.</textBlock>
  </contentBlock>
  <contentBlock ix="50">
    <textBlock ix="0">Övertidsuttaget är mycket stort inom distriktet.</textBlock>
    <textBlock ix="1">Poliser är ansvarsmedvetna. De vägrar inte att tjänstgöra på övertid. Men det stora övertidsuttaget -- numera upp emot 500 timmar per år -- måste oroa en ansvarsmedveten arbetsgivare.</textBlock>
    <textBlock ix="2">De långsiktiga följderna av en sådan personalpolitik kan bli utbrändhet, ökad sjukfrånvaro och förtidspensionering.</textBlock>
  </contentBlock>
  <contentBlock ix="51">
    <textBlock ix="0">Oron för framtiden måste vara stor i polisdistriktets ledning, i den fackliga organisationen och bland enskilda polismän. Men oron måste vara ännu större bland allmänheten. Och det är inte bara frågan om oro. Irritation och missnöjet växer.</textBlock>
  </contentBlock>
  <contentBlock ix="52">
    <textBlock ix="0">Med hänvisning till vad som ovan anförts vill jag ställa följande frågor till civilministern:</textBlock>
  </contentBlock>
  <contentBlock ix="53">
    <textBlock ix="0">1.  På vilket sätt vill statsrådet medverka till generellt ökade resurser till Norrtälje polisdisktikt?</textBlock>
  </contentBlock>
  <contentBlock ix="54">
    <textBlock ix="0">2.  På vilket sätt avser statsrådet att medverka till att förstärka polisresurserna i Norrtälje polisdistrikt under sommaren 1991?</textBlock>
  </contentBlock>
  <contentBlock ix="55">
    <textBlock ix="0">6§ Anmälan om frågor</textBlock>
  </contentBlock>
  <contentBlock ix="56">
    <textBlock ix="0">Anmäldes att följande frågor framställts</textBlock>
  </contentBlock>
  <contentBlock ix="57">
    <textBlock ix="0">den 14 februari</textBlock>
  </contentBlock>
  <contentBlock ix="58">
    <textBlock ix="0">1990/91:412 av Maggi Mikaelsson (v) till industriministern om industrin i Västerbotten och transportstödet, m.m.:</textBlock>
  </contentBlock>
  <contentBlock ix="59">
    <textBlock ix="0">De föreslagna försämringarna av transportstödet tillsammans med lönsamhetskraven på SJ hotar att slå ut flera företag i Västerbotten. Ålö-Maskiner utanför Umeå är ett exempel.</textBlock>
  </contentBlock>
  <contentBlock ix="60">
    <textBlock ix="0">Ett slopat transportstöd innebär ett inkomstbortfall på nära 1 milj. kr. Dessutom har SJ aviserat att man inte längre växlar järnvägsvagnar. Ålö-Maskiner har byggt upp och byggt ut sin verksamhet i anslutning till järnväg bl.a. eftersom 80 % av produkterna går på export.</textBlock>
  </contentBlock>
  <contentBlock ix="61">
    <textBlock ix="0">De ovan nämnda förändringarna hotar företagets överlevnad i Västerbotten.</textBlock>
  </contentBlock>
  <contentBlock ix="62">
    <textBlock ix="0">Jag vill därför fråga industriministern:</textBlock>
  </contentBlock>
  <contentBlock ix="63">
    <textBlock ix="0">Vilka åtgärder är industriministern beredd att vidta för att garantera förutsättningarna för industriell överlevnad och utveckling i Västerbotten?</textBlock>
  </contentBlock>
  <contentBlock ix="64">
    <textBlock ix="0">1990/91:413 av Annika Åhnberg (v) till utrikesministern om USA och de mänskliga rättigheterna:</textBlock>
  </contentBlock>
  <contentBlock ix="65">
    <textBlock ix="0">Sverige har ett år kvar av sitt medlemskap i FNs kommission för de mänskliga rättigheterna. Det är viktigt att utnyttja detta år på bästa sätt och stå i främsta ledet vad gäller försvaret av de mänskliga rättigheterna.</textBlock>
  </contentBlock>
  <contentBlock ix="66">
    <textBlock ix="0">Brott mot de mänskliga rättigheterna måste påtalas och kritiseras oavsett var de sker på jorden och oavsett vilka ekonomiska eller politiska relationer</textBlock>
    <textBlock ix="1">Sverige har till det land där brottet skett eller sker.</textBlock>
  </contentBlock>
  <contentBlock ix="67">
    <textBlock ix="0">I USA sitter sedan några år den amerikanske medborgaren Mark Curtis i fängelse i Iowa dömd till 25 års fängelse för påstått inbrott och sexuellt övergrepp. Hans oskuld till det påstådda brottet kan tydligt påvisas.</textBlock>
  </contentBlock>
  <contentBlock ix="68">
    <textBlock ix="0">Den verkliga orsaken till anklagelserna till det påstådda brottet är i stället att Mark Curtis var fackligt och politiskt aktiv och starkt engagerat sig för de spanskspråkiga immigranternas rättigheter.</textBlock>
    <textBlock ix="1">Mark Curtis utgör en i raden av personer som utsatts för justitiemord i USA, där den bakomliggande orsaken till dom och straff är politisk aktivitet.</textBlock>
  </contentBlock>
  <contentBlock ix="69">
    <textBlock ix="0">Min fråga är:</textBlock>
  </contentBlock>
  <contentBlock ix="70">
    <textBlock ix="0">Avser Sverige att resa frågan om Mark Curtis fall i</textBlock>
    <textBlock ix="1">FNs MR-kommission?</textBlock>
  </contentBlock>
  <contentBlock ix="71">
    <textBlock ix="0">1990/91:414 av Barbro Sandberg (fp) till statsrådet</textBlock>
    <textBlock ix="1">Erik Åsbrink om momsen på färdtjänst:</textBlock>
  </contentBlock>
  <contentBlock ix="72">
    <textBlock ix="0">Färdtjänst är en social omsorg som genom socialtjänstlagen är obligatorisk för alla kommuner.</textBlock>
    <textBlock ix="1">Till skillnad från övrig omsorgsverksamhet utförs färdtjänsten huvudsakligen på entreprenad av privata trafikföretag.</textBlock>
  </contentBlock>
  <contentBlock ix="73">
    <textBlock ix="0">I det reformerade momssystemet som trädde i kraft vid årsskiftet undantas social omsorg från beskattning. I propositionen sägs att skattefrihet bör gälla oavsett om verksamheten bedrivs i offentlig eller privat regi, alltså vara konkurrensneutral.</textBlock>
  </contentBlock>
  <contentBlock ix="74">
    <textBlock ix="0">Riksskatteverket har nu beslutat att de färdtjänstberättigades serviceavgift skall beläggas med moms om avgiften tas ut i samband med resan.</textBlock>
    <textBlock ix="1">Om kommunen fakturerar i efterhand så skall ingen moms tas ut.</textBlock>
  </contentBlock>
  <contentBlock ix="75">
    <textBlock ix="0">RSV framtvingar med sitt beslut en ökad byråkrati och administration i kommunerna eftersom de av kostnadsskäl tvingas ta över administration av färdtjänstavgifterna.</textBlock>
  </contentBlock>
  <contentBlock ix="76">
    <textBlock ix="0">Med anledning av ovanstående vill jag fråga statsrådet Åsbrink:</textBlock>
  </contentBlock>
  <contentBlock ix="77">
    <textBlock ix="0">Vad avser regeringen göra för att momsplikten skall vara oberoende av vilket system kommunerna använder för betalning?</textBlock>
  </contentBlock>
  <contentBlock ix="78">
    <textBlock ix="0">1990/91:415 av Jan Jennehag (v) till utrikesministern om de baltiska staterna och de mänskliga rättigheterna:</textBlock>
  </contentBlock>
  <contentBlock ix="79">
    <textBlock ix="0">Från Sverige finns ett stort intresse av att bygga ut och stärka kontakterna med Baltikum inom de mest skilda områden. De baltiska republikerna behandlas ofta som en enhet, även om det finns stora historiska, kulturella och politiska olikheter.</textBlock>
  </contentBlock>
  <contentBlock ix="80">
    <textBlock ix="0">En gemensam och övergripande fråga gäller dock hävdandet av mänskliga rättigheter, bl.a. genom stärkandet av demokratiska institutioner, facklig verksamhet och organiserat folkrörelsearbete.</textBlock>
    <textBlock ix="1">Sådant arbete behöver samhällets stöd för att bli effektivt och varaktigt.</textBlock>
  </contentBlock>
  <contentBlock ix="81">
    <textBlock ix="0">Vilka åtgärder planerar regeringen för att stödja arbete av nämnt slag?</textBlock>
  </contentBlock>
  <contentBlock ix="82">
    <textBlock ix="0">1990/91:416 av Bertil Måbrink (v) till utrikesministern om konventionen om barnens rätt i samhället:</textBlock>
  </contentBlock>
  <contentBlock ix="83">
    <textBlock ix="0">Den 20 november 1989 antog FNs generalförsamling en konvention om barnens rätt i samhället. Uppslutningen bakom konventionen har varit mycket stor.</textBlock>
  </contentBlock>
  <contentBlock ix="84">
    <textBlock ix="0">Den nu avgörande frågan är hur konventionen efterlevs och hur den tillsatta övervakningskommittén klarar sina uppgifter.</textBlock>
  </contentBlock>
  <contentBlock ix="85">
    <textBlock ix="0">Aktuella rapporter som bör ligga till grund för ett svenskt agerande för barnens rättigheter är</textBlock>
    <textBlock ix="1">Svenska rädda barnens rapport om den israeliska statens övergrepp mot de palestinska barnen på de ockuperade områdena och Amnesty Internationals rapport om dödsskvadroners mördande av gatubarn i Brasilien. Även de mycket uppmärksammade rumänska barnhemsbarnens situation bör tas upp.</textBlock>
  </contentBlock>
  <contentBlock ix="86">
    <textBlock ix="0">Jag vill därför fråga utrikesministern:</textBlock>
  </contentBlock>
  <contentBlock ix="87">
    <textBlock ix="0">Hur avser regeringen agera för att kontrollera att konventionen efterlevs i dessa och andra fall?</textBlock>
  </contentBlock>
  <contentBlock ix="88">
    <textBlock ix="0">1990/91:417 av Jan Strömdahl (v) till utrikesministern om El Salvador och de mänskliga rättigheterna:</textBlock>
  </contentBlock>
  <contentBlock ix="89">
    <textBlock ix="0">Kriget i Mellersta Östern har medfört att många andra områden i världen där krig och våldsamheter pågår helt kommit i skymundan.</textBlock>
  </contentBlock>
  <contentBlock ix="90">
    <textBlock ix="0">I denna ''nyhetsskugga'' finns en uppenbar risk att en rad tvivelaktiga regimer intensifierar sina övergrepp och brott mot mänskliga rättigheter.</textBlock>
  </contentBlock>
  <contentBlock ix="91">
    <textBlock ix="0">I El Salvador pågår sedan 11 år ett blodigt inbördeskrig som kostat mer än 70 000 människor livet. Sedan april förra året har FN engagerat sig i medlingsarbete mellan FMLN och den salvadoranska regimen. Hittills har inte särskilt många framsteg gjorts i praktiken.</textBlock>
  </contentBlock>
  <contentBlock ix="92">
    <textBlock ix="0">Nyligen beslutade president Bush att frisläppa 42,5</textBlock>
    <textBlock ix="1">miljoner dollar i militärhjälp. Pengar som tidigare varit frusna. Syftet tycks vara att FMLNs skall besegras militärt. Det råder en uppenbar risk att inbördeskriget intensifieras och att arméns brott mot de mänskliga rättigheterna snabbt ökar.</textBlock>
  </contentBlock>
  <contentBlock ix="93">
    <textBlock ix="0">Min fråga är:</textBlock>
  </contentBlock>
  <contentBlock ix="94">
    <textBlock ix="0">På vilket sätt avser Sverige att agera i FNs MR-</textBlock>
    <textBlock ix="1">kommission för att försvara de mänskliga rättigheterna i El Salvador?</textBlock>
  </contentBlock>
  <contentBlock ix="95">
    <textBlock ix="0">1990/91:418 av Maggi Mikaelsson (v) till utrikesministern om Kina och de mänskliga rättigheterna:</textBlock>
  </contentBlock>
  <contentBlock ix="96">
    <textBlock ix="0">Massakern på Tien An Men square i juni 1989</textBlock>
    <textBlock ix="1">krossade de folkliga demokratiseringssträvandena i</textBlock>
    <textBlock ix="2">Kina. En hel värld protesterade. Kina fick också svårare att erhålla ekonomiskt stöd och lån.</textBlock>
  </contentBlock>
  <contentBlock ix="97">
    <textBlock ix="0">Nu knappt två år senare har uppmärksamheten avtagit. Efter att Kina i säkerhetsrådet inte lagt in i sitt veto mot krigsresolutionen 678 har landet belönats med att åter få tillgång till en rad olika lån och biståndsformer.</textBlock>
  </contentBlock>
  <contentBlock ix="98">
    <textBlock ix="0">De senaste veckorna, i skuggan av gulfkriget, har ett flertal av ledarna för demokratirörelsen dömts till långa fängelsestraff.</textBlock>
  </contentBlock>
  <contentBlock ix="99">
    <textBlock ix="0">I Tibet fortsätter samtidigt den kinesiska regimens diskrimineringspolitik mot tibetanerna.</textBlock>
  </contentBlock>
  <contentBlock ix="100">
    <textBlock ix="0">Jag skulle därför vilja fråga utrikesministern:</textBlock>
  </contentBlock>
  <contentBlock ix="101">
    <textBlock ix="0">Hur avser Sverige agera för att Kinas brott mot de mänskliga rättigheterna ges fortsatt uppmärksamhet internationellt?</textBlock>
  </contentBlock>
  <contentBlock ix="102">
    <textBlock ix="0">1990/91:419 av Ylva Johansson (v) till utrikesministern om de homosexuella och arbetet för mänskliga rättigheter:</textBlock>
  </contentBlock>
  <contentBlock ix="103">
    <textBlock ix="0">Sverige har sedan 1989 varit medlem av FNs kommission för mänskliga rättigheter för en treårs period. 1991 är således det sista året av medlemskap för den här gången.</textBlock>
  </contentBlock>
  <contentBlock ix="104">
    <textBlock ix="0">En stor grupp människor som ofta glöms i arbetet för mänskliga rättigheter är de homosexuella. I</textBlock>
    <textBlock ix="1">mängder av länder är de utsatta för grym förföljelse.</textBlock>
  </contentBlock>
  <contentBlock ix="105">
    <textBlock ix="0">Sverige är jämfört med många andra länder ett tolerant samhälle i denna fråga, även om de homosexuella också här utsätts för olika typer av diskriminering.</textBlock>
  </contentBlock>
  <contentBlock ix="106">
    <textBlock ix="0">Men Sverige har förutsättningar att gå i spetsen för att lyfta fram de homosexuellas situation som en del i arbetet för mänskliga rättigheter.</textBlock>
  </contentBlock>
  <contentBlock ix="107">
    <textBlock ix="0">Min fråga till utrikesministern är därför:</textBlock>
  </contentBlock>
  <contentBlock ix="108">
    <textBlock ix="0">Har Sverige, eller avser Sverige att lyfta fram frågan om de homosexuellas rättigheter i FNs MR-</textBlock>
    <textBlock ix="1">kommission?</textBlock>
  </contentBlock>
  <contentBlock ix="109">
    <textBlock ix="0">1990/91:420 av Lennart Brunander (c) till miljöministern om kommunala avfallsplaner:</textBlock>
  </contentBlock>
  <contentBlock ix="110">
    <textBlock ix="0">Riksdagen beslutade i maj 1990 om ändringar i renhållningslagen som innebär att kommunerna skall ha planeringsansvaret för avfallsfrågorna. Det kommunala ansvaret gäller fr.o.m. den 1 januari</textBlock>
    <textBlock ix="1">1991. Statens naturvårdsverk är den centrala tillsynsmyndigheten och skall meddela föreskrifter om den kommunala avfallsplanens innehåll. Så har ännu inte skett. Jag vill mot denna bakgrund fråga miljöministern:</textBlock>
  </contentBlock>
  <contentBlock ix="111">
    <textBlock ix="0">Avser regeringen att vidta åtgärder så att föreskrifter utfärdas för att ''säkerställa att avfallsplaneringen får en hög och enhetlig standard''.</textBlock>
  </contentBlock>
  <contentBlock ix="112">
    <textBlock ix="0">den 15 februari</textBlock>
  </contentBlock>
  <contentBlock ix="113">
    <textBlock ix="0">1990/91:421 av Maria Leissner (fp) till statsrådet</textBlock>
    <textBlock ix="1">Maj-Lis Lööw om tidpunkten för beslut i asylärenden rörande sovjetiska judar:</textBlock>
  </contentBlock>
  <contentBlock ix="114">
    <textBlock ix="0">Sedan i höstas har återigen asylansökningar från sovjetiska judar lagts på is i väntan på nya direktiv från regeringen. Fortfarande väntar över hundra asylsökande på besked, vissa sedan ett och ett halvt år tillbaka.</textBlock>
  </contentBlock>
  <contentBlock ix="115">
    <textBlock ix="0">Jag vill därför fråga invandrarministern när hon är beredd att fatta beslut i dessa ärdenden.</textBlock>
  </contentBlock>
  <contentBlock ix="116">
    <textBlock ix="0">1990/91:422 av Ulla Pettersson (s) till kommunikationsministern om prissättningen på</textBlock>
    <textBlock ix="1">Gotlandsresorna:</textBlock>
  </contentBlock>
  <contentBlock ix="117">
    <textBlock ix="0">Mot bakgrund av de kraftigt ökade priserna i</textBlock>
    <textBlock ix="1">Gotlandstrafiken, nedgången av bokningar inför kommande turistsäsong samt de satsningar regeringen säger sig vilja göra på infrastrukturen i landet, vill jag ställa följande fråga:</textBlock>
  </contentBlock>
  <contentBlock ix="118">
    <textBlock ix="0">Avser kommunikationsministern att vidta några åtgärder, och i så fall vilka, för att människor i normala inkomstlägen även i fortsättningen skall kunna resa till och från Gotland?</textBlock>
  </contentBlock>
  <contentBlock ix="119">
    <textBlock ix="0">1990/91:423 av Birthe Sörestedt (s) till socialministern om rättspsykiatriska klinken i</textBlock>
    <textBlock ix="1">Lund:</textBlock>
  </contentBlock>
  <contentBlock ix="120">
    <textBlock ix="0">Enligt uppgifter väntas regeringen besluta inom kort att den rättspsykiatriska klinken i Lund läggs ner med början den 1 april. Jag vill fråga socialministern:</textBlock>
  </contentBlock>
  <contentBlock ix="121">
    <textBlock ix="0">Är beslutet att upphöra med den rättspsykiatriska undersökningsverksamheten i södra regionen förenligt med lagstiftningen och dess intentioner?</textBlock>
  </contentBlock>
  <contentBlock ix="122">
    <textBlock ix="0">1990/91:424 av Per Gahrton (mp) till statsministern om den sovjetiska rapporten om ubåten U137:</textBlock>
  </contentBlock>
  <contentBlock ix="123">
    <textBlock ix="0">Häromdagen (10/2-91) publicerades i Dagens</textBlock>
    <textBlock ix="1">Nyheter en rapport om den sovjetiska ubåten</textBlock>
    <textBlock ix="2">U137s grundstötning i Blekingeskärgården 1981</textBlock>
    <textBlock ix="3">enligt vilken det rörde sig om en felnavigering.</textBlock>
    <textBlock ix="4">Eftersom den officiella svenska inställningen har varit att det rörde sig om en avsiktlig spioneriaktion -- dessutom med en kärnvapenbestyckad ubåt! -- är det angeläget att regeringen officiellt kommenterar den i DN</textBlock>
    <textBlock ix="5">publicerade rapporten. Därför vill jag fråga:</textBlock>
  </contentBlock>
  <contentBlock ix="124">
    <textBlock ix="0">Vilka slutsatser drar regeringen och vilka åtgärder tänker regeringen vidta med anledning av publiceringen av den sovjetiska rapporten om</textBlock>
    <textBlock ix="1">U137?</textBlock>
  </contentBlock>
  <contentBlock ix="125">
    <textBlock ix="0">1990/91:425 av Per Gahrton (mp) till utrikesministern om Sveriges neutralitet och en ansökan om medlemskap i EG:</textBlock>
  </contentBlock>
  <contentBlock ix="126">
    <textBlock ix="0">Häromveckan presenterades ett franskt--tyskt förslag till EG-rådet om att utveckla EG till en militär försvarsunion. EG-rådets beslut går flera steg i samma riktning som detta förslag. Som bekant har riksdagen beslutat att ansökan om EG-</textBlock>
    <textBlock ix="1">medlemskap kan inlämnas förutsatt att EG-</textBlock>
    <textBlock ix="2">medlemskap kan förenas med fortsatt neutralitet.</textBlock>
    <textBlock ix="3">Trots detta har utrikesministern enligt massmedia flera gånger under senare tid uttalat att neutralitetsförbehåll icke skall ske i samband med svensk EG-ansökan.</textBlock>
  </contentBlock>
  <contentBlock ix="127">
    <textBlock ix="0">Mot den bakgrunden vill jag fråga utrikesministern:</textBlock>
  </contentBlock>
  <contentBlock ix="128">
    <textBlock ix="0">Hur tolkar utrikesministern EG-rådets senaste beslut och diskussion angående EGs militära samarbete och vilka slutsatser drar regeringen beträffande möjligheterna för och utformningen av en svensk ansökan om EG-medlemskap?</textBlock>
  </contentBlock>
  <contentBlock ix="129">
    <textBlock ix="0">1990/91:426 av Bengt Hurtig (v) till utrikesministern om de mänskliga rättigheterna i</textBlock>
    <textBlock ix="1">Peru och Filippinerna:</textBlock>
  </contentBlock>
  <contentBlock ix="130">
    <textBlock ix="0">Sverige är också under 1991 medlem i FNs kommission för mänskliga rättigheter, som nu sammanträder i Geneve. Det är betydelsefullt att</textBlock>
    <textBlock ix="1">Sverige aktivt arbetar för att uppmärksamma brott mot de mänskliga rättigheterna oavsett var de sker.</textBlock>
  </contentBlock>
  <contentBlock ix="131">
    <textBlock ix="0">Gällande stater som bryter mot de mänskliga rättigheterna, men som av ett eller annat skäl sällan tas upp av kommissionen, har Sverige ett särskilt ansvar att uppmärksamma övergreppen.</textBlock>
  </contentBlock>
  <contentBlock ix="132">
    <textBlock ix="0">I ett flertal stater råder en s.k. lågintensiv konflikt som innebär en formell demokrati, med flerpartisystem som visas upp mot omvärlden. Men bakom detta ansikte döljer sig ett oerhört brutalt förtryck och ren terror.</textBlock>
  </contentBlock>
  <contentBlock ix="133">
    <textBlock ix="0">n Peru och Filippinerna utgör tydliga exempel. I</textBlock>
    <textBlock ix="1">Peru har 18 000 människor dödats i politiska mord sedan 1980. I Filippinerna innebar de tre första åren av Aquinos demokrati bl.a. 12 000 politiska fångar -- att jämföra med 20 000 fångar under 20 år av Marcos diktatur.</textBlock>
  </contentBlock>
  <contentBlock ix="134">
    <textBlock ix="0">Jag vill därför fråga utrikesministern:</textBlock>
  </contentBlock>
  <contentBlock ix="135">
    <textBlock ix="0">Avser Sverige att ta upp brotten mot mänskliga rättigheter i Peru och Filippinerna i FNs MR-</textBlock>
    <textBlock ix="1">kommission?</textBlock>
  </contentBlock>
  <contentBlock ix="136">
    <textBlock ix="0">7 § Kammaren åtskildes kl. 13.05</textBlock>
  </contentBlock>
  <contentBlock ix="137">
    <textBlock ix="0">Förhandlingarna leddes av tredje vice talmannen.</textBlock>
  </contentBlock>
  <contentBlock ix="138">
    <textBlock ix="0">n</textBlock>
  </contentBlock>
</protocol>
