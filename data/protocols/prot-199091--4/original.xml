<protocol id="prot-199091--4">
  <contentBlock ix="0">
    <textBlock ix="0">1 § Anmälan av partigruppernas företrädare i talmanskonferensen</textBlock>
    <textBlock ix="1">Talmannen meddelade att partigrupperna, med stöd av 1 kap. 7 § och 7 kap. 12 § riksdagsordningen, till honom anmält följande personer att utgöra partiernas företrädare i talmanskonferensen:</textBlock>
    <textBlock ix="2">Jan Bergqvist (s)</textBlock>
    <textBlock ix="3">Lars Tobisson (m)</textBlock>
    <textBlock ix="4">Gunnar Björck (c)</textBlock>
    <textBlock ix="5">Bo Hammar (v)</textBlock>
    <textBlock ix="6">Inger Schörling (mp)</textBlock>
    <textBlock ix="7">Till suppleanter hade nominerats:</textBlock>
    <textBlock ix="8">Marianne Stålberg (s)</textBlock>
    <textBlock ix="9">Anders Björck (m)</textBlock>
    <textBlock ix="10">Kerstin Ekman (fp)</textBlock>
    <textBlock ix="11">Görel Thurdin (c)</textBlock>
    <textBlock ix="12">Bertil Måbrink (v)</textBlock>
    <textBlock ix="13">Claes Roxbergh (mp)</textBlock>
    <textBlock ix="14">Talmannen förklarde de anmälda personerna utsedda till partigruppsföreträdare och suppleanter i talmanskonferensen för tiden till dess nästa lagtima riksmöte började.</textBlock>
    <textBlock ix="15">2 § Avsägelser</textBlock>
    <textBlock ix="16">Talmannen anmälde att avsägelser inkommit enligt följande:</textBlock>
    <textBlock ix="17">Inger Schörling (mp) från uppdragen som ledamot i justitieutskottet samt som suppleant i lagutskottet och trafikutskottet, Christina Pettersson (s) från uppdraget som ledamot i socialförsäkringsutskottet, Åsa Domeij (mp) från uppdraget som ledamot i jordbruksutskottet, Marianne Samuelsson (mp) från uppdragen som suppleant i finansutskottet och jordsbruksutskottet samt som suppleant i riksdagens förvaltningsstyrelse, Krister Skånberg (mp) från uppdragen som suppleant i skatteutskottet, utrikesutskottet, socialförsäkringsutskottet och bostadsutskottet, Anita Stenberg (mp) från uppdraget som suppleant i justitieutskottet, Kent Lundgren (mp) från uppdraget som suppleant i lagutskottet samt Gösta Lyngå (mp) från uppdraget som suppleant i utbildningsutskottet.</textBlock>
    <textBlock ix="18">Dessa framställningar bifölls av kammaren.</textBlock>
    <textBlock ix="19">3 § Anmälan om kompletteringsval till utskottet, m.m.</textBlock>
    <textBlock ix="20">Talmannen meddelade</textBlock>
    <textBlock ix="21">dels att socialdemokratiska riksdagsgruppen på grund av uppkomna vakanser anmält följande nya representanter, nämligen Margareta Persson som ledamot i socialförsäkringsutskottet, Kaj Larsson som ledamot i jordbruksutskottet, Christina Pettersson som suppleant i socialförsäkringsutskottet, Dag Ericson som suppleant i jordbruksutskottet och Ines Uusmann som suppleant i arbetsmarknadsutskottet,</textBlock>
    <textBlock ix="22">dels att socialdemokratiska riksdagsgruppen som suppleant i skatte- och bostadsutskotten under Gunnar Nilssons ledighet anmält hans ersättare Lilian Svensson,</textBlock>
    <textBlock ix="23">dels att miljöpartiet de grönas riksdagsgrupp på grund av uppkomna vakanser anmält följande nya representanter, nämligen Krister Skånberg som ledamot i justitieutskottet, Marianne Samuelsson som ledamot i jordbruksutskottet, Anita Stenberg som suppleant i finansutskottet, Lars Norberg som suppleant i skatteutskottet, Inger Schörling som suppleant i justitie- och utrikesutskotten, Carl Frick som suppleant i justitieutskottet, Gösta Lyngå som suppleant i lag- och socialförsäkringsutskotten, Kaj Nilsson som suppleant i lagutskottet, Hans Leghammar som supleant i utbildningsutskottet, Åsa Domeij som suppleant i trafik- och jordbruksutskotten, Claes Roxbergh som supplenat i bostadsutskottet samt Kjell Dahlström som suppleant i riksdagens förvaltningsstyrelse.</textBlock>
    <textBlock ix="24">Talmannen förklarade utsedda till</textBlock>
    <textBlock ix="25">ledamot i justitieutskottet</textBlock>
    <textBlock ix="26">Krister Skånberg (mp)</textBlock>
    <textBlock ix="27">ledamot i socialförsäkringsutskottet</textBlock>
    <textBlock ix="28">Margareta Persson (s)</textBlock>
    <textBlock ix="29">ledamöter i jordbruksutskottet</textBlock>
    <textBlock ix="30">Kaj Larsson (s)</textBlock>
    <textBlock ix="31">Marianne Samuelsson (mp)</textBlock>
    <textBlock ix="32">suppleant i finansutskottet</textBlock>
    <textBlock ix="33">Anita Stenberg (mp)</textBlock>
    <textBlock ix="34">suppleanter i skatteutskottet</textBlock>
    <textBlock ix="35">Lilian Svensson (s)</textBlock>
    <textBlock ix="36">Lars Norberg (mp)</textBlock>
    <textBlock ix="37">suppleanter i justitieutskottet</textBlock>
    <textBlock ix="38">Inger Schörling (mp)</textBlock>
    <textBlock ix="39">Carl Frick (mp)</textBlock>
    <textBlock ix="40">suppleanter i lagutskottet</textBlock>
    <textBlock ix="41">Kaj Nisson (mp)</textBlock>
    <textBlock ix="42">Gösta Lyngå (mp)</textBlock>
    <textBlock ix="43">suppleant i utrikesutskottet</textBlock>
    <textBlock ix="44">Inger Schörling (mp)</textBlock>
    <textBlock ix="45">suppleanter i socialförsäkringsutskottet</textBlock>
    <textBlock ix="46">Christina Pettersson (s)</textBlock>
    <textBlock ix="47">Gösta Lyngå (mp)</textBlock>
    <textBlock ix="48">suppleant i utbildningsutskottet</textBlock>
    <textBlock ix="49">Hans Leghammar (mp)</textBlock>
    <textBlock ix="50">suppleant i trafikutskottet</textBlock>
    <textBlock ix="51">Åsa Domeij (mp)</textBlock>
    <textBlock ix="52">suppleanter i jordbruksutskottet</textBlock>
    <textBlock ix="53">Dag Ericson (s)</textBlock>
    <textBlock ix="54">Åsa Domeij (mp)</textBlock>
    <textBlock ix="55">suppleant i arbetsmarknadsutskottet</textBlock>
    <textBlock ix="56">Ines Uusmann (s)</textBlock>
    <textBlock ix="57">suppleanter i bostadsutskottet</textBlock>
    <textBlock ix="58">Lilian Svensson (s)</textBlock>
    <textBlock ix="59">Claes Roxbergh (mp)</textBlock>
    <textBlock ix="60">suppleant i riksdagens förvaltningsstyrelse</textBlock>
    <textBlock ix="61">Kjell Dahlström (mp)</textBlock>
    <textBlock ix="62">4 § Anmälan om ny ordförande i finansutskottet</textBlock>
    <textBlock ix="63">Talmannen anmälde att finansutskottet till ny ordförande efter Anna-Greta Leijon utsett Hans Gustafsson (s).</textBlock>
    <textBlock ix="64">5 § Ledigheter</textBlock>
    <textBlock ix="65">Talmannen meddelade att följande ledamöter ansökt om ledighet för FN-uppdrag:</textBlock>
    <textBlock ix="66">Karl-Göran Biörsmark (fp) under tiden den 12 oktober -- den 11 november,</textBlock>
    <textBlock ix="67">Elving Andersson (c) under tiden 13 oktober -- den 12 november och</textBlock>
    <textBlock ix="68">Gösta Lyngå (mp) under tiden den 15 oktober -- den 15 november.</textBlock>
    <textBlock ix="69">Kammaren biföll dessa framställningar.</textBlock>
    <textBlock ix="70">Talmannen anmälde att följande ersättare skulle tjänstgöra, nämligen</textBlock>
    <textBlock ix="71">Börje Stensson (fp) för Karl-Göran Biörsmark,</textBlock>
    <textBlock ix="72">Eva Rydén (c) för Elving Andersson och</textBlock>
    <textBlock ix="73">Ulf Löfgren (mp) för Gösta Lyngå.</textBlock>
    <textBlock ix="74">6 § Information från regeringen om katastrofinsatser och långsiktigt biståndssamarbete med Namibia</textBlock>
    <textBlock ix="75">Anf. 1 Statsrådet LENA HJELM- WALLÉN:</textBlock>
    <textBlock ix="76">Herr talman! Jag vill informera riksdagen om de beslut som regeringen i dag fattat avseende insatser i Mellanöstern, Moçambique och Namibia.</textBlock>
    <textBlock ix="77">Svenska röda korset har än en gång hemställt om bidrag för att kunna fortsätta repatriering med flyg av gästarbetare. Gästarbetarna kommer från krisområdet Gulfen och befinner sig nu i Jordanien. Regeringen har i dag beslutat ge Röda korset ytterligare 20 milj.kr. för att repatriera lankesiska medborgare från Jordanien hem till Sri Lanka.</textBlock>
    <textBlock ix="78">I och med dagens beslut har Sverige sammanlagt bidragit med 120 milj.kr. vilket är ungefär 10 % av den sammanlagda humanitära insatsen i området.</textBlock>
    <textBlock ix="79">Tyvärr är det inte enbart i Mellanöstern som människor lider till följd av kriser. I Moçambique lider en stor del av befolkningen stor brist på mat och förnödenheter främst på grund av att befolkningen drabbats av väpnade aktioner. Regeringen har i dag beslutat ge Moçambique 50 milj.kr. i katastrofbistånd.</textBlock>
    <textBlock ix="80">Det svenska stödet är en del i en stor internationell hjälpinsats för ca 1,6 miljoner människor. Det innebär bl.a. inköp av lastfordon som lättare skall kunna transportera ut mat och förnödenheter till befolkningen. Vidare ingår det särskild barnkost såsom mjölk, matolja och socker samt barnkläder.</textBlock>
    <textBlock ix="81">Herr talman! Barn är en särskilt utsatt grupp i katastrofsituationer, vilket bl.a. klargjordes under helgens toppmöte i New York. FNs barnfond, Unicef, uträttar ett mycket berömvärt arbete bland barn i världen. Sverige är en av de största bidragsgivarna till Unicef. Regeringen har i dag beslutat bidra med ytterligare sammanlagt nära 30 milj.kr. till Unicef för två särskilda program i Moçambique och Sudan.</textBlock>
    <textBlock ix="82">I Moçambique handlar det om insatser för att hjälpa förskolebarn som drabbats av kriget. Det kan ske genom att t.ex. stödja förskolor i internflyktingläger och krigsdrabbade områden.</textBlock>
    <textBlock ix="83">Dessutom ingår ett särskilt vattenprogram i Sofalaprovinsen. Detta program avser att ge dricksvatten i områden där befolkningen ökat starkt på grund av säkerhetsläget.</textBlock>
    <textBlock ix="84">I Sudan pågår den s.k. Operation Lifeline. Inbördeskriget i Sudan har gjort ca 3 miljoner människor till internflyktingar. Dessa är beroende av utländskt stöd.</textBlock>
    <textBlock ix="85">I den nu aktuella insatsen vänder sig Unicef i första hand till barn och mödrar med ett brett program för att ge hjälp till självhjälp för överlevnad.</textBlock>
    <textBlock ix="86">Avslutningsvis vill jag informera om det första regeringsbeslutet när det gäller det långsiktiga biståndssamarbetet med Namibia.</textBlock>
    <textBlock ix="87">I våras beslutade riksdagen att göra Namibia till ett programland med en landram för innevarande budgetår om 100 milj.kr.</textBlock>
    <textBlock ix="88">Inom kort kommer avtal att slutas med den namibiska regeringen om hur landramen skall användas. Avsikten är att utnyttja ungefär hälften, dvs. 50 milj. kr., till insatser av mer kortsiktig och akut karaktär som betingas av Namibias speciella situation med Sydafrika och apartheidsystemet så nära i tid och rum. Exempel på sådana insatser är stöd för att upprätta en centralbank i landet, stöd till sysselsättningsskapande åtgärder och till sektorerna bostäder, jordbruk-- vatten, hälsovård och undervisning. Medel avsätts också bl.a. till en personal- och konsultfond.</textBlock>
    <textBlock ix="89">Den andra hälften av landramen är tänkt att utnyttjas inom de områden där vi, i enlighet med en nordisk arbetsfördelning, ser ett mer långsiktigt samarbete, dvs. främst inom sektorerna transport -- kommunikationer och utbildning.</textBlock>
    <textBlock ix="90">Anf. 2 KARL-GÖRAN BIÖRSMARK (fp):</textBlock>
    <textBlock ix="91">Herr talman! Det är välkomna besked som vi får från biståndsministern. Jag tänkte närmast beröra Moçambique och Namibia.</textBlock>
    <textBlock ix="92">Moçambique är ett hårt drabbat land. Jag skulle nu vilja fråga: Hur kommer denna hjälp att gå fram till Moçambiques folk? Det är fråga om ett stort område, och efter vad jag har förstått lider man nöd i stora delar. Kommer hjälpen att koncentreras till något speciellt område, eller tänker man gå ut med hjälpinsatser till hela Moçambique?</textBlock>
    <textBlock ix="93">När det gäller Namibia är det viktigt att hjälpen kommer i gång mycket snabbt. Förväntningarna där nere är stora. Jag skulle vilja veta hur långt man har kommit i planeringen när det gäller att realisera den långsiktiga hjälp som byggs upp. Hur pass lång tid räknar man med att det skall ta innan man kan se konkreta resultat?</textBlock>
    <textBlock ix="94">Anf. 3 EVA ZETTERBERG (v):</textBlock>
    <textBlock ix="95">Herr talman! Biståndsministern! Jag vill fråga om de medel som avsetts för katastrofbiståndet går utöver den ordinarie biståndsbudgeten eller om den beredskapen redan finns i budgeten. Det är min första fråga.</textBlock>
    <textBlock ix="96">De olika delprojekt som biståndsministern har redogjort för förefaller vara oerhört angelägna. Jag vill då fråga: Vilka möjligheter finns det för regeringen att under hösten återkomma för att ge ytterligare katrastrofbistånd eller mer långsiktigt bistånd till andra ändamål än dem som biståndsministern nu har räknat upp?</textBlock>
    <textBlock ix="97">Anf. 4 HANS GÖRAN FRANCK (s):</textBlock>
    <textBlock ix="98">Herr talman! Jag skulle vilja fråga Lena Hjelm- Wallén hur hon ser på situationen i Cambodja och hur hon bedömer möjligheterna till ett utökat humanitärt bistånd till Cambodja.</textBlock>
    <textBlock ix="99">Efter ett besked från SIDA har jag förstått att regeringen inte vill ge direkt hjälp till Cambodja i den del som rör avmineringen utan att hjälpen i stället skall gå via FN. Detta är ju en mycket viktig fråga, eftersom massvis med människor ständigt dör på grund av att de går på minor.</textBlock>
    <textBlock ix="100">Kan Lena Hjelm-Wallén säga något om hur hon uppfattar att FN kommer att organisera denna hjälp, och hur skall i så fall Sverige kunna bistå i den delen?</textBlock>
    <textBlock ix="101">Anf. 5 HUGO HEGELAND (m):</textBlock>
    <textBlock ix="102">Herr talman! Jag vill med anledning av de långsiktiga insatserna i Namibia fråga biståndsministern om regeringen framställer önskemål om att man på lång sikt eftersträvar en demokratisk utveckling i landet.</textBlock>
    <textBlock ix="103">Anf. 6 Statsrådet LENA HJELM- WALLÉN:</textBlock>
    <textBlock ix="104">Herr talman! Låt mig börja med Eva Zetterbergs mer övergripande fråga om varifrån pengarna tas. Pengarna tas från den post för katastrofbistånd som finns inom biståndsramen. Denna post är på nästan 850 milj. kr., men dess värre är situationen i världen sådan att en stor del av denna summa nu har tagits i anspråk.</textBlock>
    <textBlock ix="105">Det finns ändå medel kvar, och vi kommer således att kunna göra ytterligare insatser, inte minst vad gäller de länder som drabbas av krisen i Gulfen. Det gäller både frontstaterna i krisområdet och de länder varifrån gästarbetare nu vänder tillbaka.</textBlock>
    <textBlock ix="106">Moçambique, som Karl-Göran Biörsmark frågade om, är förvisso ett mycket stort land. Även om den summa pengar jag i dag redovisar är stor, så räcker det inte i hela landet, utan det handlar om vissa speciella regioner. Jag nämnde Sofala specifikt, eftersom det där rör sig om en vatteninsats som geografiskt är ganska begränsad.</textBlock>
    <textBlock ix="107">I övrigt är det fråga om dels Unicef-programmet, som också rör vissa regioner i landet, dels det allmänna stödprogrammet, som en ordentlig katastrofenhet i Moçambique redan arbetar med. Där handlar det nu i första hand om att med resurser för transporter se till att hjälpen verkligen kommer fram. Detta har nämligen varit en stor svårighet under hela perioden med hjälpinsatser i Moçambique. Det är alltså transportinsatsen och inte något annat som där är det svåra.</textBlock>
    <textBlock ix="108">I Namibia består hjälpen som jag sade av två delar. Den ena är det akuta stödet, som behövs eftersom den nya regeringen nu måste klara så många saker på en gång. Jag tror att de snabba insatserna från svensk sida där är mycket mycket välkomna.</textBlock>
    <textBlock ix="109">Samtidigt är vi måna om att även dra upp riktlinjerna för det mer långsiktiga samarbetet. På detta område går förberedelsearbetet vad gäller undervisningssektorerna och transportkommunikationer mycket bra. Vi talar precis samma språk och vet var vi har varandra. Detta beror naturligtvis också på ett långvarigt samarbete under den tid då många av dem som nu sitter i regeringen var engagerade i SWAPO och på det sättet hade nära kontakt med oss.</textBlock>
    <textBlock ix="110">Det är, Hugo Hegeland, självklart att frågan om demokrati i ett land sätts upp som mål vid varje förhandling som vi har med olika länder. Detta gäller exempelvis i förhandlingen med den namibiska regeringen om ett nytt avtal. Där finns det självfallet med en instruktion om att frågan om mänskliga rättigheter och demokrati skall tas upp. Namibia lever upp till dessa mål mycket bättre än många andra länder i Afrika, men likväl finns det även där saker och ting att diskutera, och det kommer också förhandlarna att göra.</textBlock>
    <textBlock ix="111">Vi förbereder just nu inom u-avdelningen på utrikesdepartementet en insats för Cambodja. Arbetet är inte färdigt, så jag kan inte presentera det i dag, men en redovisning kommer inom kort. Denna insats kommer att innebära ett ökat stöd i Cambodja. Jag kan i dag inte gå in på detaljerna, eftersom det fortfarande är ett förberedande arbete.</textBlock>
    <textBlock ix="112">Utöver detta måste vi ha en viss beredskap för det som kan inträffa, nämligen en fredsuppgörelse ''på riktigt'', och vi måste ha möjligheter till ett ordentligt återuppbyggnadsarbete inne i Cambodja. Detta måste emellertid göras inom det stora ''FN-paraplyet'', och så långt har det hela dess värre inte kommit ännu. Men vi utgår från att någonting sådant skall komma ganska snart.</textBlock>
    <textBlock ix="113">Överläggningen var härmed avslutad.</textBlock>
    <textBlock ix="114">7 § Hänvisning av ärende till utskott</textBlock>
    <textBlock ix="115">Föredrogs och hänvisades</textBlock>
    <textBlock ix="116">Proposition</textBlock>
    <textBlock ix="117">1990/91:8 till lagutskottet</textBlock>
    <textBlock ix="118">8 § Beslut om förkortad motionstid för proposition 1990/91:12</textBlock>
    <textBlock ix="119">Föredrogs och hänvisades</textBlock>
    <textBlock ix="120">Proposition</textBlock>
    <textBlock ix="121">1990/91:12 till lagutskottet</textBlock>
    <textBlock ix="122">Beträffande denna proposition hade regeringen föreslagit att riksdagen skulle besluta att motionstiden förkortades till tre dagar.</textBlock>
    <textBlock ix="123">Kammaren beslöt förkorta motionstiden till att utgå måndagen den 8 oktober.</textBlock>
    <textBlock ix="124">9 § Hänvisning av ärenden till utskott</textBlock>
    <textBlock ix="125">Föredrogs och hänvisades</textBlock>
    <textBlock ix="126">Proposition</textBlock>
    <textBlock ix="127">1990/91:19 till skatteutskottet</textBlock>
    <textBlock ix="128">Motion</textBlock>
    <textBlock ix="129">1990/91:Sk1 till skatteutskottet</textBlock>
    <textBlock ix="130">10 § Bordläggning</textBlock>
    <textBlock ix="131">Anmäldes och bordlades</textBlock>
    <textBlock ix="132">Proposition</textBlock>
    <textBlock ix="133">1990/91:24 Ändring av gräns för finansieringsåtaganden för Fonden för svensknorskt industriellt samarbete</textBlock>
    <textBlock ix="134">Motionerna</textBlock>
    <textBlock ix="135">1990/91:Sk2 av Carl Bildt m.fl. (m) om sänkt bensinskatt (väckt med anledning av händelse av större vikt)</textBlock>
    <textBlock ix="136">med anledning av prop. 1989/90:157 Regionala fackliga fötroendemän</textBlock>
    <textBlock ix="137">1990/91:A1 av Sven-Åke Nygårds m.fl. (s)</textBlock>
    <textBlock ix="138">1990/91:A2 av Karl-Erik Persson m.fl. (v)</textBlock>
    <textBlock ix="139">1990/91:A3 av Elver Jonsson m.fl. (fp)</textBlock>
    <textBlock ix="140">1990/91:A4 av Sonja Rembo m.fl. (m)</textBlock>
    <textBlock ix="141">1990/91:A5 av Börje Hörnlund m.fl. (c)</textBlock>
    <textBlock ix="142">med anledning av prop. 1989/90:158 Utvidgad rätt till målsägandebiträde, m.m.</textBlock>
    <textBlock ix="143">1990/91:Ju1 av Ingbritt Irhammar m.fl. (c)</textBlock>
    <textBlock ix="144">1990/91:Ju2 av Bengt Harding Olson (fp)</textBlock>
    <textBlock ix="145">1990/91:Ju3 av Krister Skånberg m.fl. (mp)</textBlock>
    <textBlock ix="146">1990/91:Ju4 av Britta Bjelle m.fl. (fp)</textBlock>
    <textBlock ix="147">med anledning av prop. 1989/90:160 Avskaffande av medborgarskapskrav i aktiebolagslagen (1975:1385) m.m.</textBlock>
    <textBlock ix="148">1990/91:L1 av Allan Ekström (m)</textBlock>
    <textBlock ix="149">1990/91:L2 av Elisabet Franzén m.fl. (mp)</textBlock>
    <textBlock ix="150">med anledning av förslag 1989/90:17 Riksdagens revisorers förslag angående koncessionsavtalet om linjesjötrafik på Gotland</textBlock>
    <textBlock ix="151">1990/91:T1 av Jerry Martinger (m)</textBlock>
    <textBlock ix="152">1990/91:T2 av Gunhild Bolander (c)</textBlock>
    <textBlock ix="154">11 § Anmälan om interpellationer</textBlock>
    <textBlock ix="155">Anmäldes att följande interpellationer framställts</textBlock>
    <textBlock ix="156">den 3 oktober</textBlock>
    <textBlock ix="157">1990/91:30 av tredje vice talman Bertil Fiskesjö (c) till socialministern om förbud mot amalgam:</textBlock>
    <textBlock ix="158">Amalgam -- en legering av kvicksilver och andra metaller -- har länge använts som tandlagningsmaterial. Det har ansetts vara effektivt och riskfritt. Denna uppfattning har också präglat ansvariga myndigheters, t.ex. socialstyrelsens, inställning.</textBlock>
    <textBlock ix="159">Denna uppfattning har dock ifrågasatts av många bedömare, såväl forskare som lekmän. Ett stort antal tandvårdspatienter, som dock har haft mycket svårt att bli tagna på allvar, har också ansett att amalgamet har gett dem skador av olika slag.</textBlock>
    <textBlock ix="160">Det är allmänt erkänt att kvicksilver är en mycket giftig metall, som redan i små doser kan ha skadlig inverkan på kroppens funktioner. Många allvarliga skador, som kan härledas till kvicksilver har också påvisats. Detta har lett till långtgående restriktioner för användning av kvicksilver och för omhändertagandet av kvicksilverhaltigt avfall.</textBlock>
    <textBlock ix="161">Användningen av amalgam som tandlagningsmaterial är dock fortfarande tillåten, trots att alltfler forskningsrapporter övertygande visat att amalgamet inte alls är så stabilt som förespråkarna av användningen hävdat.</textBlock>
    <textBlock ix="162">Amalgamet är i själva verket utsatt för kontinuerlig korrosion. Det innebär bl.a. att kvicksilver frigörs och transporteras vidare till olika kroppsorgan, t.ex. hjärnan. Detta bestyrks ytterligare av färska forskningsrapporter. Dessa visar också att inte enbart tandvårdspatienter är utsatta för detta läckage. Även tandvårdspersonalen, som har att hantera amalgamet, är utsatt för risker. Undersökningar har visat, att de som sysslar med amalgam har förhöjda halter av kvicksilver.</textBlock>
    <textBlock ix="163">I riksdagen har flera initiativ tagits för att få bort amalgamet som tandlagningsmaterial. Jag hänvisar bl.a. till min egen motion 1987/88:So403. Dessa initiativ har dock avvisats av bl.a. regeringen och dess företrädare i riksdagen.</textBlock>
    <textBlock ix="164">Med hänvisning till vad som sagts ovan vill jag till socialministern ställa följande fråga:</textBlock>
    <textBlock ix="165">Avser socialministern, bl.a. med anledning av de nya forskningsrapporterna, ta något initiativ som kan leda till att amalgam inte längre får användas som tandlagningsmaterial?</textBlock>
    <textBlock ix="166">1990/91:31 av Kjell Ericsson (c) till jordbruksministern om jordbruket i norra Sverige:</textBlock>
    <textBlock ix="167">Den 9 juni 1990 beslutade riksdagen om en ny jordbrukspolitik. Grunddragen i den nya politiken är marknadsanpassning och avreglering. Jordbruket i de sju skogslänen skulle dock i princip undantas från den produktionsanpassning som följer av den livsmedelspolitiska reformen. Prisstödet till norra Sverige skulle därför ses över för att upprätthålla lönsamheten. Jordbruksministern har även angivit att lönsamheten för jordbruket i norra Sverige ej skall tillåtas försämras i någon nämnvärd grad.</textBlock>
    <textBlock ix="168">Av utskottets överväganden kan man även utläsa att jordbruket i norra Sverige har en särskild regionalpolitisk betydelse som grundar sig på den mångfald av värden som näringen och dess verksamhet förknippas med. Jordbruket bidrar, förutom med den grundläggande produktionen av livsmedel, till att upprätthålla sysselsättning, befolkning och samhällsstruktur i dessa delar av landet. Jordbruket är betydelsefullt för livsmedelsberedskapen och har därutöver en viktig roll för att bevara landskapsbilden och de kulturella värden som hör samman därmed.</textBlock>
    <textBlock ix="169">Jordbruksnämnden har också erhållit regeringens uppdrag att lämna förslag på hur det särskilda prisstödet till jordbruket i norra Sverige skall utformas för att det skall vara möjigt att bibehålla jordbruket i dessa delar av landet.</textBlock>
    <textBlock ix="170">Utskottet konstaterade därför att den samlade satsning som föreslagits för jordbruket i norra Sverige skulle få till följd att näringens lönsamhet höjs och att dess utövare finner arbetsro.</textBlock>
    <textBlock ix="171">Trots alla positiva uttalanden har dock lönsamheten för jordbruket i norra Sverige försämrats. Dels har mjölkpriset sjunkit, dels kompenserar det kobidrag som införts inte på långt när sänkningen av mjölkpriset. Sedan har också slaktdjursavgifterna för att finansiera omställningen kraftigt höjts. Detta gör att jordbruket i norra Sverige håller på att avställas i stället för att utvecklas.</textBlock>
    <textBlock ix="172">Med anledning av vad som ovan framförts vill jag ställa följande frågor till jordbruksministern:</textBlock>
    <textBlock ix="173">1.  När kommer jordbruksnämnden att presentera förslag på åtgärder som är ägnade att förbättra lönsamheten för jordbruket i norra Sverige?</textBlock>
    <textBlock ix="174">2.  Skall slaktdjursavgifterna för omställningen av jordbruket även drabba jordbruket i norra Sverige?</textBlock>
    <textBlock ix="175">den 4 oktober</textBlock>
    <textBlock ix="176">1990/91:32 av Martin Olsson (c) till justitieministern om ett sameting:</textBlock>
    <textBlock ix="177">I september 1982 fastställde regeringen Fälldin direktiv för samerättsutredningen. På grund av regeringsskiftet blev inte utredningen tillsatt förrän våren 1983. Direktiven innebar att utredningen -- mot bakgrund av samernas ställning som en urbefolkning som blivit minoritet i sitt område -- skulle göra en genomgång av vilka särskilda behov som kan härledas ur samernas speciella ställning i vårt land. Utifrån folkrätten skulle utredningen även se över vilka skyldigheter det svenska samhället har emot samerna.</textBlock>
    <textBlock ix="178">Mot bakgrund av dessa förhållanden skulle utredningen pröva tre för samerna viktiga frågor, nämligen dels utreda möjligheterna att stärka samernas rättsliga ställning i frågor om rennäringen, dels överväga behovet av inrättande av ett folkvalt samiskt organ, dels även föreslå åtgärder för att stärka det samiska språkets ställning.</textBlock>
    <textBlock ix="179">I sitt delbetänkande 1986 analyserade utredningen samernas folkrättsliga ställning och i sitt huvudbetänkande, avgivet i juni 1989, föreslog utredningen dels ändringar i rennäringslagen och några andra lagar för att stärka rennäringens ställning gentemot motstående intressen, dels inrättande av ett av samerna valt organ -- sameting -- och en samelag samt ett tillägg till regeringsformen om samernas särskilda ställning i egenskap av urbefolkning.</textBlock>
    <textBlock ix="180">Utredningens förslag om stärkande av rennäringens rättsliga ställning har, tillsammans med annat utredningsmaterial, utgjort underlag för regeringens nyligen avlämnade propositioner om skogsbruket i fjällnära skogar och om ändringar i rennäringslagen m.m.</textBlock>
    <textBlock ix="181">Regeringen lade inte samtidigt fram någon proposition med förslag till sameting, samelag och grundlagstillägg. Detta omöjliggör -- åtminstone för en tid -- ett genomförande av utredningens förslag om sammankoppling mellan skyddet för rennäringen i rennäringslagen och skogsvårdslagen med sametinget och dess uppgifter. Genom detta förslag från utredningen skulle sametinget -- utöver övriga uppgifter -- få bedöma kontroversiella skogsavverkningar ur allmän samisk synpunkt. Riksdagen förhindras att ta ställning till ett samlat förslag om samepolitiken, eftersom regeringen valt att inte lägga fram en sådan proposition samtidigt med de nyligen avlämnade propositionerna om skogsbruket i fjällnära skogar och om ändringar i rennäringslagen m.m. Detta förfarande är djupt beklagligt.</textBlock>
    <textBlock ix="182">Inte heller i den propositionsförteckning som regeringen lämnade vid riksmötets öppnande anges att någon proposition med förslag om sameting skall avlämnas i höst. Det är mycket illavarslande att regeringen ännu inte synes vara beredd att lägga fram en proposition om inrättande av ett sameting, eftersom förseningen torde omöjliggöra att val till det första sametinget kan hållas samtidigt som kyrkofullmäktigevalet i oktober 1991 såsom utredningen föreslagit. Utredningens förslag om samelag innehöll främst regler för sametinget, varför samelag och sameting är intimt förknippade. Grundlagstillägget är däremot fristående och skulle på ett markant sätt visa det svenska samhällets ansvar för samerna och deras kultur i vid bemärkelse.</textBlock>
    <textBlock ix="183">Som jag nämnt avlämnades utredningens betänkande i juni 1989. Remisstiden utgick den 30 september samma år. Vad gällde inrättande av sameting tillstyrkes utredningens förslag av de flesta remissinstanser. Både med hänsyn till remissinstansernas positiva bedömning och de tidpunkter då betänkandet och remissyttrandena förelåg, borde det ha varit möjligt för regeringen att framlägga en proposition i sådan tid att riksdagen kunnat fatta beslut våren 1990. När detta inte möjliggjordes borde det -- om regeringen verkligen avser att medverka till att ett sameting inrättas -- ha varit självklart för regeringen att lägga fram en proposition vid detta riksmötes inledning så att riksdagen kunde ha fattat beslut i god tid före årsskiftet.</textBlock>
    <textBlock ix="184">Innan jag går in ytterligare på frågan om vilken tid som fordras mellan ett riksdagsbeslut och det första valet till sameting, vill jag erinra något om utredningens motiv för inrättande av ett sameting och om valsätt m.m.</textBlock>
    <textBlock ix="185">Bakgrunden till utredningens förslag om inrättande av ett sameparlament var självfallet direktiven men också att samtliga i utredningen -- både samer och icke-samer -- blev överens om vikten av ett folkvalt samiskt organ som kan företräda samerna gentemot det svenska samhället och som kan handha vissa frågor som gäller samerna samt bevaka samiska rättigheter och intressen när det gäller mark och vatten och delta i den övergripande samhällsplaneringen.</textBlock>
    <textBlock ix="186">Ett representativt, folkvalt samiskt organ skulle innebära ett erkännande av samernas status och en ökad identitetskänsla och känsla av gemenskap för samerna. Antalet ledamöter föreslogs vara 31, vilket motsvarar det lägsta antalet i en kommunfullmäktigeförsamling.</textBlock>
    <textBlock ix="187">I Finland har det sedan många år funnits ett sameparlament, och i Norge har man infört ett sameparlament, vilket hade sitt första sammanträde hösten 1989. Det norska sametinget motsvarar i hög grad det som föreslogs av samerättsutredningen. Införs inte ett sameparlament i Sverige kommer, som jag framhöll i interpellationsdebatten den 22 mars i år, samerna i vårt land att bli de enda -- förutom samerna i Sovjetunionen -- som saknar ett folkvalt organ.</textBlock>
    <textBlock ix="188">Flera förhållanden gör att det är viktigt att beslutet om sameting fattas långt innan det första valet hålls. Den röstlängd som skall upprättas skall bygga på anmälan från de samer som vill bli uppförda på röstlängden. För att få huvuddelen av samerna att anmäla sig till röstlängden fordras sannolikt ett omfattande informationsarbete både från samhällets och de samiska organisationernas sida. Även kandidatnomineringen inom samiska organisationer och grupperingar måste få ta skälig tid och skall, liksom fastställande av röstlängd, ske tillräckligt lång tid före valet. Det är av största betydelse att det första valet till sametinget förbereds så att man kan räkna med ett stort valdeltagande och sametinget därigenom blir det representativa organ som det är avsett att bli. Ett alltför sent fattat riksdagsdagsbeslut om inrättande av sametinget leder till för kort förberedelsetid för valet, vilket bl.a. kan medföra ett lågt valdeltagande.</textBlock>
    <textBlock ix="189">Ett annat förhållande som gör det nödvändigt att beslutet fattas långt innan sametinget skall inleda sin verksamhet, är den tid som fordras för ordnande av lokaler och anställande av personal.</textBlock>
    <textBlock ix="190">Det är väsentligt att justitieministern för riksdagen redovisar skälen till den stora förseningen med en proposition om inrättande av sameting samt om regeringen avser eller inte avser att ge samerna i vårt land ett folkvalt organ motsvarande det som införts i våra båda grannländer med samisk befolkning.</textBlock>
    <textBlock ix="191">I sitt interpellationssvar den 22 mars angav justitieministern att bl.a. kostnadsfrågan behövde utredas ytterligare. Statsfinansiella skäl får enligt min mening inte vara ett motiv som talar mot inrättande av ett sameting, vilket är ett viktigt led i strävandena att utveckla demokratin och att ge vår inhemska minoritetsbefolkning ökade möjligheter att hävda sina intressen och bevara och utveckla sin kultur i vid bemärkelse.</textBlock>
    <textBlock ix="192">Jag vill mot bakgrund av det anförda ställa följande fråga till justitieministern:</textBlock>
    <textBlock ix="193">Avser regeringen att lägga fram en proposition med förslag om inrättande av ett sameting, och i så fall när?</textBlock>
    <textBlock ix="194">1990/91:33 av Börje Hörnlund (c) till arbetsmarknadsministern om arbetsmarknaden i Västerbottens län:</textBlock>
    <textBlock ix="195">Den s.k. Rehnbergkommissionen har i en skrivelse till arbetsmarknadens parter bl.a. redovisat det ekonomiska läget och den väntade utvecklingen inom ekonomin och arbetsmarknaden.</textBlock>
    <textBlock ix="196">Av skrivelsen framgår att nedgången i konjunkturen bl.a. medfört att arbetslösheten stiger och antalet nyanmälningar av lediga platser minskar. Under perioden juni--augusti varslades 10 500 personer om permittering eller avsked.</textBlock>
    <textBlock ix="197">Rehnbergkommissionen konstaterar vidare bl.a. att försämringarna på arbetsmarknaden kommer att bli störst för dem som ''bor utanför de expansiva områdena''.</textBlock>
    <textBlock ix="198">Detta bekräftas också klart av länsarbetsnämndens prognos för arbetsmarknadsutvecklingen i Västerbottens län under 1991. Utvecklingen bedöms bl.a. medföra fler arbetslösa -- en utveckling som främst kommer att drabba kvinnor, ungdomar och flyktingar. Försämringarna i konjunkturen bedöms också drabba inlandet betydligt hårdare än kustområdena.</textBlock>
    <textBlock ix="199">Sammantaget beräknar länsarbetsnämnden att arbetslösheten i länet kan stiga med ytterligare 1 500 personer.</textBlock>
    <textBlock ix="200">En bidragande orsak till den allt snabbare försämringen på arbetsmarknaden är formerna för skatteomläggningens finansiering i kombination med de kraftiga prisstegringarna på olja och bensin. Priset på bensin har sedan nyåret på grund av skattereformens finansiering och världsmarknadsprisutvecklingen ökat med närmare 3 kr./liter. Detta medför kraftiga fördyringar för dem som är beroende av bil. En del tvingas sluta arbeta eller flytta från bygden. Prisstegringarna på bensin leder till stora samhällsekonomiska förluster genom en sämre fungerande arbetsmarknad. Det medför minskade incitament till arbete och starkt ökande marginalkostnader för att delta i arbetslivet. Allt fler tvingas till ofrivillig arbetslöshet och då särskilt i län som Västerbotten med stora avstånd och där ett stort antal invånare ej har möjlighet att nyttja den kollektiva trafiken.</textBlock>
    <textBlock ix="201">Med hänvisning till vad som ovan anförts vill jag fråga arbetsmarknadsministern:</textBlock>
    <textBlock ix="202">Vilka åtgärder avser regeringen vidta för att hävda arbetslinjen i Västerbottens län och i andra län som har motsvarande negativa prognoser för arbetsmarknadens utveckling?</textBlock>
    <textBlock ix="203">12 § Anmälan om frågor</textBlock>
    <textBlock ix="204">Anmäldes att följande frågor framställts</textBlock>
    <textBlock ix="205">den 3 oktober</textBlock>
    <textBlock ix="206">1990/91:48 av Knut Wachtmeister (m) till statsrådet Erik Åsbrink om momsen på leasingavgift för bilar som används i taxiverksamhet:</textBlock>
    <textBlock ix="207">Riksdagen beslöt i våras, med ändring av propositionen, att taxiföretag får avdragsrätt för moms vid förvärv av personbil i taxiverksamhet. Förmodligen genom förbiseende togs inte leasing med i ändringen, och detta leder till att vid leasing av taxibil blott 50 % av momsen blir avlyftbar.</textBlock>
    <textBlock ix="208">Avser regeringen föreslå riksdagen att leasingbilar i taxiverksamhet får full momsreduktion?</textBlock>
    <textBlock ix="209">1990/91:49 av Margareta Gard (m) till kommunikationsministern om skyltfonden:</textBlock>
    <textBlock ix="210">Angående disposition av inkomster vid försäljning av personliga registreringsskyltar för bilar.</textBlock>
    <textBlock ix="211">Försäljning av personliga registreringsskyltar har, vid utgången av augusti månad, inbringat 41 milj.kr. och för närvarande sker ett månatligt tillskott på ca 1 milj.kr.</textBlock>
    <textBlock ix="212">Medlen disponeras av regeringen för ny eller kompletterande verksamhet på trafiksäkerhetsområdet som det för närvarande inte finns utrymme för, enligt prop. 1987/88:100, Bil. 8.</textBlock>
    <textBlock ix="213">Några projekt har redan genomförts med medel ur fonden. För att kunna gå vidare med angelägna projekt behövs ytterligare medel tas i anspråk ur skyltfonden.</textBlock>
    <textBlock ix="214">Jag vill till statsrådet ställa följande fråga:</textBlock>
    <textBlock ix="215">Är statsrådet beredd att fullfölja tidigare beslut att skyltfondens medel får tas i anspråk för ny eller kompletterande verksamhet på trafiksäkerhetsområdet?</textBlock>
    <textBlock ix="216">1990/91:50 av Lennart Brunander (c) till miljöministern om återvinningen av papper m.m.:</textBlock>
    <textBlock ix="217">Avfallsmängden växer industrisamhället över huvudet. Det utgör ett stort hot mot vår välfärd. Volymmässigt utgör papper en betydande andel av avfallet.</textBlock>
    <textBlock ix="218">Det finns ett intresse bland människor för källsortering och inte minst för pappersinsamling. Återvinning av papper innebär också möjligheter till stora energibesparingar. För varje kilo returpapper som används för att göra tidningspapper sparar man 1,5 kWh el. Returpapper som råvara är 4--5 gånger energisnålare än motsvarande mängd papper från ved. Men återigen står vi inför situationen att pappersbruken inte tar emot allt returpapper som samlas in. Papper läggs i stället på soptippen. Det är ingen isolerad företeelse utan gäller såväl returglas som andra återvinningsbara material. Ett sådant förfarande gör att människor tappar tilltron till nyttan av miljöinsatser och minskar viljan att källsortera.</textBlock>
    <textBlock ix="219">Jag vill därför fråga miljöministern:</textBlock>
    <textBlock ix="220">Vilka åtgärder avser regeringen vidta för att skapa fungerande marknader för återvinningsbara material?</textBlock>
    <textBlock ix="221">13 § Kammaren åtskildes kl. 14.49.</textBlock>
  </contentBlock>
</protocol>
