<protocol id="prot-199192--129">
  <contentBlock ix="0">
    <textBlock ix="0">1 §  Medgivande att anordna plenum</textBlock>
    <textBlock ix="1">På talmannens fråga medgav kammaren att sammanträdet fick hållas trots att föreskriven normal tidsfrist inte iakttagits för kallelse till kammarsammanträdet.</textBlock>
    <textBlock ix="2">2 §  Sammanställning av tilläggsbudget II för budgetåret 1991/92</textBlock>
    <textBlock ix="3">Föredrogs</textBlock>
    <textBlock ix="4">finansutskottets betänkande</textBlock>
    <textBlock ix="5">1991/92:FiU31 Sammanställning av tilläggsbudget II för budgetåret 1991/92 (prop. 1991/92:125 delvis, prop. 1991/92:81 och förs. 1991/92:13).</textBlock>
    <textBlock ix="6">Kammaren biföll utskottets framställning om att betänkandet skulle avgöras efter endast en bordläggning.</textBlock>
    <textBlock ix="7">Talmannen konstaterade att ingen talare var anmäld.</textBlock>
    <textBlock ix="8">Beslut</textBlock>
    <textBlock ix="9">Utskottets hemställan bifölls.</textBlock>
    <textBlock ix="10">3 §  Räntor på statsskulden, m.m.</textBlock>
    <textBlock ix="11">Föredrogs</textBlock>
    <textBlock ix="12">finansutskottet betänkande</textBlock>
    <textBlock ix="13">1991/92:FiU32 Räntor på statsskulden, m.m. (prop. 1991/92:150 delvis).</textBlock>
    <textBlock ix="14">Kammaren biföll utskottets framställning om att betänkandet skulle avgöras efter endast en bordläggning.</textBlock>
    <textBlock ix="15">Talmannen konstaterade att ingen talare var anmäld.</textBlock>
    <textBlock ix="16">Beslut</textBlock>
    <textBlock ix="17">Utskottets hemställan bifölls.</textBlock>
    <textBlock ix="18">4 §  Statsbudgetens inkomster för budgetåret 1992/93</textBlock>
    <textBlock ix="19">Föredrogs</textBlock>
    <textBlock ix="20">finansutskottets betänkande</textBlock>
    <textBlock ix="21">1991/92:FiU33 Statsbudgetens inkomster för budgetåret 1992/93 (prop. 1991/92:150 delvis).</textBlock>
    <textBlock ix="22">Kammaren biföll utskottets framställning om att betänkandet skulle avgöras efter endast en bordläggning.</textBlock>
    <textBlock ix="23">Talmannen konstaterade att ingen talare var anmäld.</textBlock>
    <textBlock ix="24">Beslut</textBlock>
    <textBlock ix="25">Utskottets hemställan bifölls.</textBlock>
    <textBlock ix="26">5 §  Statsbudgetens utgifter för budgetåret 1992/93</textBlock>
    <textBlock ix="27">Föredrogs</textBlock>
    <textBlock ix="28">finansutskottets betänkande</textBlock>
    <textBlock ix="29">1991/92:FiU34 Statsbudgetens utgifter för budgetåret 1992/93 (prop. 1991/92:150 delvis).</textBlock>
    <textBlock ix="30">Kammaren biföll utskottets framställning om att betänkandet skulle avgöras efter endast en bordläggning.</textBlock>
    <textBlock ix="31">Talmannen konstaterade att ingen talare var anmäld.</textBlock>
    <textBlock ix="32">Beslut</textBlock>
    <textBlock ix="33">Utskottets hemställan bifölls.</textBlock>
    <textBlock ix="34">6 §  Statsbudget för budgetåret 1992/93</textBlock>
    <textBlock ix="35">Föredrogs</textBlock>
    <textBlock ix="36">finansutskottets betänkande</textBlock>
    <textBlock ix="37">1991/92:FiU35 Statsbudget för budgetåret 1992/93 (prop. 1991/92:100 delvis och 1991/92:150 delvis).</textBlock>
    <textBlock ix="38">Kammaren biföll utskottets framställning om att betänkandet skulle avgöras efter endast en bordläggning.</textBlock>
    <textBlock ix="39">Talmannen konstaterade att ingen talare var anmäld.</textBlock>
    <textBlock ix="40">Beslut</textBlock>
    <textBlock ix="41">Utskottets hemställan bifölls.</textBlock>
    <textBlock ix="42">7 §  Bordläggning</textBlock>
    <textBlock ix="43">Anmäldes och bordlades</textBlock>
    <textBlock ix="44">Propositionerna</textBlock>
    <textBlock ix="45">1991/92:171 Godkännande av protokoll till 1979 års konvention om långväga gränsöverskridande luftföroreningar (LRTAP), angående reglering av utsläppen av flyktiga organiska ämnen eller dessas gränsöverskridande flöden</textBlock>
    <textBlock ix="46">1991/92:174 Förslag till lag om krigsmateriel</textBlock>
    <textBlock ix="47">Förslag</textBlock>
    <textBlock ix="48">1991/92:22 Riksdagens revisorers förslag angående det militära försvarets kostnader för resor 8 -- 10 §§ lämnas av stenografer. V.g. för in följande mening sist i protokollet:</textBlock>
    <textBlock ix="49">8 §  Meddelande om protokollsjustering och riksmötet 1992/93</textBlock>
    <textBlock ix="50">Anf. 1  TALMANNEN:</textBlock>
    <textBlock ix="51">De av kammarens protokoll som återstår ojusterade vid riksmötets slut framläggs för godkännande tisdagen den 23 juni kl. 12.</textBlock>
    <textBlock ix="52">Riksmötet 1992/93 inleds med upprop tisdagen den 6 oktober kl. 11 och riksmötets öppnande kl. 14 samma dag.</textBlock>
    <textBlock ix="53">9 §  Riksmötets avslutning</textBlock>
    <textBlock ix="54">Anf. 2  TALMANNEN:</textBlock>
    <textBlock ix="55">Ärade kammarledamöter! Det har varit ett händelserikt riksdagsår med många viktiga beslut och många intressanta debatter. Det är kanske en naturlig följd av valutgången med åtföljande regeringsskifte och av att vi fått två nya partier i riksdagen.</textBlock>
    <textBlock ix="56">De internationella kontakterna har under året breddats och fördjupats. För första gången under enkammarriksdagens tid har ett särskilt utskott -- ett EES-utskott -- tillsatts.</textBlock>
    <textBlock ix="57">Men mycket är sig ändå likt i vår riksdag. Det gäller inte minst ärendeanhopningen vid vårsessionens slut.</textBlock>
    <textBlock ix="58">Mycket intresse har knutits till utskottens arbete. Över huvud taget har intresset för riksdagens arbete varit stort från både massmedia och allmänhet.</textBlock>
    <textBlock ix="59">Vi har under det gångna året haft fler planerade besök än någonsin tidigare. Åhörarläktarna har varit väl fyllda och telefonsamtalen till vår informationsenhet har varit många. Försöket med öppet hus, där alla enheter och alla partikanslier helhjärtat ställde upp, blev en stor framgång. Jag hoppas att det skall kunna bli en tradition.</textBlock>
    <textBlock ix="60">Går vi till riksdagsstatistiken kan vi se stora skillnader mellan det snart gångna riksmötet och det förra. Antalet motionsyrkanden har i stort sett halverats, från över 13 000 stycken till drygt 6 500. Antalet reservationer har minskat från över 5 000 till knappt 1 000. Det är en mycket dramatisk minskning, även om vi lägger till Vänsterpartiets särmeningar. Fler frågor har ställts under det här riksmötet än någonsin tidigare, hela 858 stycken.</textBlock>
    <textBlock ix="61">Regeringen har vid olika tillfällen informerat kammaren i aktuella frågor och om viktiga propositioner. Det är bra, även om en hel del återstår i vårt arbete att ge riksdagen dess rättmätiga position i den politiska debattens centrum. -- I Sverige talar vi till nationen via riksdagens talarstol, sade statsminister Carl Bildt för några månader sedan. Det är bra, så skall det vara.</textBlock>
    <textBlock ix="62">Fyra ledamöter lämnar riksdagen under den närmaste tiden och kommer därför inte att återfinnas i sina bänkar då nästa riksmöte inleds i oktober. De är alla fyra i ordets politiska mening tunga ledamöter, som efter en lång politisk gärning går vidare till nya arbetsuppgifter.</textBlock>
    <textBlock ix="63">Jan-Erik Wikström kom in i riksdagen redan under tvåkammartiden och tillhörde under ett år första kammaren. Jan-Erik Wikström har sedan många år en ledande ställning i Folkpartiet. Han har en imponerande politisk bredd och har gjort stora insatser inom utbildningspolitik och kulturpolitik. Han har också ägnat sig åt massmediafrågor, utrikespolitik och mycket mera. Under sex år var Jan-Erik Wikström chef för utbildningsdepartementet. Vi önskar honom lycka till när han nu lämnar riksdagsbänken för landshövdingestolen i Uppsala.</textBlock>
    <textBlock ix="64">Gunnar Björk började sin bana i riksdagen 1971. I riksdagen har han arbetat med bl.a. försvarsfrågor och ekonomisk politik. Han har också ägnat sina krafter åt de nordiska frågorna och under det senaste året har han svarat för sådana frågor i regeringens kansli. Gunnar Björk har suttit i en lång rad utredningar och styrelser och han har haft viktiga förtroendeuppdrag i Centerns partigrupp. När han nu lämnar oss för att bli landshövding i Kopparbergs län ger vi honom de bästa välgångsönskningar.</textBlock>
    <textBlock ix="65">Lars-Ove Hagberg kom också till riksdagen så tidigt som 1971. Lars-Ove Hagberg hade en gedigen facklig och kommunalpolitisk bakgrund när han träddde in i riksdagen. I riksdagen har han ägnat sig främst åt sociala och arbetsmarknadspolitiska frågor. Under senare år har han varit talesman för sitt parti i viktiga ekonomisk-politiska frågor. Lars-Ove Hagberg har tillhört Vänsterpartiets förtroenderåd. Även Lars- Ove Hagberg följs av våra välgångsönskningar när han nu lämnar riksdagen.</textBlock>
    <textBlock ix="66">Ulf Lönnqvist har inte fullt så många år bakom sig i riksdagen som de andra som nu lämnar oss. Det innebär emellertid inte att han skulle ha mindre politisk erfarenhet. Sedan mitten av 1960-talet har han i olika befattningar ägnat sig åt politik. Det var sålunda en erfaren politiker som år 1982 trädde in i riksdagen. Ulf Lönnqvist har varit statssekreterare och statsråd. Idrotts-, ungdoms-, miljö- och bostadsfrågor är de områden han främst har lagt ned sina insatser på. Även Ulf Lönnqvist kommer att fortsätta sin samhällsgärning som landshövding. Han följs av våra välgångsönkningar.</textBlock>
    <textBlock ix="67">Så vill jag till sist tacka mina talmanskollegor för ett fint kamratskap och ett utmärkt samarbete. Jag vill också på allas våra vägnar tacka alla dem som arbetar för oss här i riksdagen, i kammarkansli, utskott och förvaltning. Det är lätt att instämma i de lovord som nyligen gavs i en enkät om förvaltningens service bland de över hundra ledamöter som lämnade oss i höstas. Mycket arbete kommer också att ske under sommaren för att förbereda den 88:e IPU-konferensen, som kommer att äga rum här i september.</textBlock>
    <textBlock ix="68">Låt mig till sist, kära ledamöter, läsa en liten dikt av Olof Lagercrantz. Den heter Efter läsningen av Haqvin Spegels Guds werck och Hvila.</textBlock>
    <textBlock ix="69">Det var en hjärtans dag bland världens alla dagar då östergöken gol i sommarns gröna hagar och Flora band en krans kring alla flickors änne av kattfot och viol och käringtand ett spänne. Hur ljuvligt solen sken på fattiga och sjuka och gräset bredde ut sitt sidenbolster mjuka. Där lade jag mig ner och hörde bina surra och duvan på sin kvist för hjärtevännen kurra. Jag somnade till sist vid rop ur gröna hagar. Det var en hjärtans dag bland världens alla dagar.</textBlock>
    <textBlock ix="70">Med denna lilla dikt vill jag önska er alla en sommar med vila och aktiviteter i stimulerande blandning.</textBlock>
    <textBlock ix="71">(Applåder)</textBlock>
    <textBlock ix="72">Anf. 3  OSKAR LINDKVIST (s):</textBlock>
    <textBlock ix="73">Ärade kammarledamöter! Följande en kär och uppskattad tradition framför jag ledamöternas tack till talmannen för en i alla avseenden gedigen insats under det gångna riksmötet. Fru talmannen har visat prov på ett gott ledarskap av riksdagens arbete. Ett tack också till de vice talmännen för det skickliga sätt på vilket de har utfört sina uppgifter. Våra talmän tillönskas en trivsam sommar.</textBlock>
    <textBlock ix="74">Vi hörde nyss talmannen återge litet statistiska uppgifter som jämförelse mellan det nu avslutade riksmötet och det förra. Det fanns både överraskande och glädjande besked. Antalet motioner och reservationer har minskat något till antalet. Det finns därför hos ledamöterna en hel del obrukad kraft att använda till något annat -- varför inte till en skön och vilsam sommar? Det är av stor betydelse för ett bra riksdagsarbete och ett gott kamratskap över partigränserna att riksdagsledamöterna stärker banden och vänskapen med livet utanför riksdagen.</textBlock>
    <textBlock ix="75">Ha en skön sommar! Vi ses igen när riksdagen återsamlas i oktober.</textBlock>
    <textBlock ix="76">(Applåder)</textBlock>
    <textBlock ix="77">Anf. 4  TALMANNEN:</textBlock>
    <textBlock ix="78">Vi tackar Oskar Lindkvist för dessa ord. Även om ytterligare ett bordläggningsplenum kommer att hållas den 15 juni, förklarar jag härmed det egentliga arbetet under 1991/92 års riksmöte för avslutat.</textBlock>
    <textBlock ix="79">9 § Kammaren åtskildes kl. 22.08.</textBlock>
    <textBlock ix="80">Förhandlingarna leddes av talmannen.</textBlock>
  </contentBlock>
</protocol>
