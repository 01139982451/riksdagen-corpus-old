<protocol id="prot-199293--69">
  <contentBlock ix="0">
    <textBlock ix="0">
      <textBlock ix="0">1 §  Meddelande om svar på interpellationer</textBlock>
    </textBlock>
  </contentBlock>
  <contentBlock ix="1">
    <textBlock ix="1">
      <textBlock ix="0">Till riksdagen hade inkommit följande skrivelser:</textBlock>
    </textBlock>
  </contentBlock>
  <contentBlock ix="2">
    <textBlock ix="2">
      <textBlock ix="0">Interpellation 1992/93:82</textBlock>
    </textBlock>
  </contentBlock>
  <contentBlock ix="3">
    <textBlock ix="3">
      <textBlock ix="0">Till riksdagen</textBlock>
    </textBlock>
  </contentBlock>
  <contentBlock ix="4">
    <textBlock ix="4">
      <textBlock ix="0">Interpellation 1992/93:82 ''Asyl- och flyktingpolitiken'' av Sten Andersson i Malmö kommer att besvaras den 26 april 1993.</textBlock>
    </textBlock>
  </contentBlock>
  <contentBlock ix="5">
    <textBlock ix="5">
      <textBlock ix="0">Interpellanten och jag har inte kunnat finna en tid för interpellationens besvarande inom den aktuella</textBlock>
      <textBlock ix="1">4-veckorsfristen på grund av andra engagemang.</textBlock>
    </textBlock>
  </contentBlock>
  <contentBlock ix="6">
    <textBlock ix="6">
      <textBlock ix="0">Vi har därför tillsammans med kammarkansliet träffat en överenskommelse om att jag skall svara på interpellationen den 26 april.</textBlock>
    </textBlock>
  </contentBlock>
  <contentBlock ix="7">
    <textBlock ix="7">
      <textBlock ix="0">Stockholm den 24 februari 1993</textBlock>
    </textBlock>
  </contentBlock>
  <contentBlock ix="8">
    <textBlock ix="8">
      <textBlock ix="0">Birgit Friggebo</textBlock>
    </textBlock>
  </contentBlock>
  <contentBlock ix="9">
    <textBlock ix="9">
      <textBlock ix="0">Interpellation 1992/93:83</textBlock>
    </textBlock>
  </contentBlock>
  <contentBlock ix="10">
    <textBlock ix="10">
      <textBlock ix="0">Till riksdagen</textBlock>
    </textBlock>
  </contentBlock>
  <contentBlock ix="11">
    <textBlock ix="11">
      <textBlock ix="0">Med hänvisning till riksdagsordningens 6 kap. 1 §</textBlock>
      <textBlock ix="1">får jag meddela att jag inte kan besvara Hans</textBlock>
      <textBlock ix="2">Göran Francks interpellation nr 83 om</textBlock>
      <textBlock ix="3">Mellanöstern inom den föreskrivna tiden fyra veckor. Jag avser att besvara interpellationen den</textBlock>
      <textBlock ix="4">19 mars.</textBlock>
    </textBlock>
  </contentBlock>
  <contentBlock ix="12">
    <textBlock ix="12">
      <textBlock ix="0">Stockholm den 22 februari 1993</textBlock>
    </textBlock>
  </contentBlock>
  <contentBlock ix="13">
    <textBlock ix="13">
      <textBlock ix="0">Margaretha af Ugglas</textBlock>
    </textBlock>
  </contentBlock>
  <contentBlock ix="14">
    <textBlock ix="14">
      <textBlock ix="0">2 §  Svar på interpellation 1992/93:77 om en egenavgiftsfond för kulturskapare</textBlock>
    </textBlock>
  </contentBlock>
  <contentBlock ix="15">
    <textBlock ix="15">
      <textBlock ix="0">Anf. 1  Kulturminister BIRGIT FRIGGEBO</textBlock>
      <textBlock ix="1">(fp):</textBlock>
    </textBlock>
  </contentBlock>
  <contentBlock ix="16">
    <textBlock ix="16">
      <textBlock ix="0">Herr talman! Hans Göran Franck har frågat mig om jag avser att inrätta en särskild egenavgiftsfond för kulturskapare enligt Konstnärsutredningens förslag eller om jag har något annat förslag till rättvis lösning av kulturskaparnas problem i fråga om egenavgifter.</textBlock>
    </textBlock>
  </contentBlock>
  <contentBlock ix="17">
    <textBlock ix="17">
      <textBlock ix="0">Den konstnärsutredning, som Hans Göran Franck hänvisar till, tillsattes i juni 1989 och redovisade sina förslag i maj 1990, dvs. till den då sittande socialdemokratiska regeringen.</textBlock>
    </textBlock>
  </contentBlock>
  <contentBlock ix="18">
    <textBlock ix="18">
      <textBlock ix="0">Utredningen ansåg att ett generellt problem för rörelseidkande konstnärer är att deras marginalskatt även vid låga inkomster blir hög beroende på uttaget av socialavgifter i form av egenavgifter. Utredningen föreslog att frågan borde lösas utanför skattesystemets ram, genom att konstnärer skulle kunna kompenseras för erlagda egenavgifter upp till ett maximalt belopp av 15 000</textBlock>
      <textBlock ix="1">kr ur en för ändamålet särskilt inrättad egenavgiftsfond.</textBlock>
    </textBlock>
  </contentBlock>
  <contentBlock ix="19">
    <textBlock ix="19">
      <textBlock ix="0">Den föregående regeringen redovisade sina ställningstaganden till Konstnärsutredningens förslag i budgetpropositionen 1991.</textBlock>
    </textBlock>
  </contentBlock>
  <contentBlock ix="20">
    <textBlock ix="20">
      <textBlock ix="0">När det gällde frågan om konstnärernas egenavgifter anförde statsrådet Göransson därvid att en omläggning av inkomstbeskattningen hade genomförts under år 1990 och att reglerna i flera avseenden hade utformats med hänsyn till konstnärernas förhållanden. Han påpekade också att socialavgifter även betalas på anställda konstnärers lön.</textBlock>
    </textBlock>
  </contentBlock>
  <contentBlock ix="21">
    <textBlock ix="21">
      <textBlock ix="0">Den socialdemokratiska regeringens förslag innebar därför att något särskilt stöd för att motverka uttaget av egenavgifter inte borde införas.</textBlock>
    </textBlock>
  </contentBlock>
  <contentBlock ix="22">
    <textBlock ix="22">
      <textBlock ix="0">Detta blev också beslutet i riksdagen, som samtidigt -- med vissa kompletteringar -- tillstyrkte regeringens förslag till uppföljning i övrigt av</textBlock>
      <textBlock ix="1">Konstnärsutredningen. Det innebar bl.a. en väsentlig ökning av visningsersättningen åt bildoch formkonstnärer och vissa insatser för upphovsmännen på musikområdet.</textBlock>
    </textBlock>
  </contentBlock>
  <contentBlock ix="23">
    <textBlock ix="23">
      <textBlock ix="0">Konstnärsutredningens förslag var därmed slutbehandlade. Det finns således inte någon kvardröjande fråga från betänkandet Konstnärens villkor, som förutsätter ställningstagande från regeringens sida.</textBlock>
    </textBlock>
  </contentBlock>
  <contentBlock ix="24">
    <textBlock ix="24">
      <textBlock ix="0">Vid de kontakter som har förevarit mellan</textBlock>
      <textBlock ix="1">Kulturdepartementet och konstnärernas organisationer under de senaste åren, bl.a. i samband med beredningen av regeringens budgetförslag, har frågan om inrättande av en särskild egenavgiftsfond inte prioriterats.</textBlock>
    </textBlock>
  </contentBlock>
  <contentBlock ix="25">
    <textBlock ix="25">
      <textBlock ix="0">Dessa kontakter har i stället handlat om andra frågor, såsom biblioteksersättningen, avgifter på bibliotekslån, långtidsstipendier m.m. I dessa frågor har jag redovisat mina ställningstaganden i årets budgetförslag.</textBlock>
    </textBlock>
  </contentBlock>
  <contentBlock ix="26">
    <textBlock ix="26">
      <textBlock ix="0">Jag anser mig inte ha anledning att inta någon annan ståndpunkt i den aktuella frågan än den riksdagen stannade för år 1991. Det finns enligt min mening möjlighet att gå andra vägar för att förstärka konstnärsskapets villkor. I årets budgetförslag har jag redovisat några förslag till åtgärder med detta syfte.</textBlock>
    </textBlock>
  </contentBlock>
  <contentBlock ix="27">
    <textBlock ix="27">
      <textBlock ix="0">Regeringen fastställde igår direktiven till den parlamentariska utredningen om kulturpolitikens inriktning. Frågan om kulturskaparnas villkor är givetvis en fråga som kommer upp inom ramen för utredningen.</textBlock>
    </textBlock>
  </contentBlock>
  <contentBlock ix="28">
    <textBlock ix="28">
      <textBlock ix="0">Anf. 2  HANS GÖRAN FRANCK (s):</textBlock>
    </textBlock>
  </contentBlock>
  <contentBlock ix="29">
    <textBlock ix="29">
      <textBlock ix="0">Herr talman! I dagens ekonomiska krisläge drabbas kulturskapare, som alltid har varit låginkomsttagare, mycket hårt. Uppdragen har minskat mycket kraftigt. Många tvingas inskränka, eller upphöra med, sin kulturskapande verksamhet. Läget är mera allvarligt än vad som framgår av regeringens bedömning i budgetpropositionen.</textBlock>
    </textBlock>
  </contentBlock>
  <contentBlock ix="30">
    <textBlock ix="30">
      <textBlock ix="0">Vi har en dold, icke registrerad, arbetslöshet, som är flerfaldigt större bland kulturskapare än hos riksgenomsnittet. Försämringen fortsätter i det alltmer förvärrade ekonomiska läget. För kulturskapare blir det också allt svårare, för att inte säga omöjligt, att skaffa annat eller kompletterande arbete på arbetsmarknaden.</textBlock>
    </textBlock>
  </contentBlock>
  <contentBlock ix="31">
    <textBlock ix="31">
      <textBlock ix="0">Kulturskapare som vänder sig till arbetsförmedlingen eller till AMS får sällan eller aldrig någon sysselsättning eller någon utbildningsmöjlighet. Även i fråga om vidareutbildning och omskolning är möjligheterna ytterligt begränsade.</textBlock>
    </textBlock>
  </contentBlock>
  <contentBlock ix="32">
    <textBlock ix="32">
      <textBlock ix="0">Denna fråga måste uppmärksammas och åtgärdas.</textBlock>
      <textBlock ix="1">Kärnpunkten i min frågeställning är att kulturskapare bedöms som rörelseidkare. Det betyder att de inte har någon arbetslöshetskassa.</textBlock>
      <textBlock ix="2">Omkring 15 000 ansökningar om KAS avslogs</textBlock>
      <textBlock ix="3">1991. Förra året var siffran betydligt högre. Större delen av dessa ansökningar avser just rörelseidkare.</textBlock>
    </textBlock>
  </contentBlock>
  <contentBlock ix="33">
    <textBlock ix="33">
      <textBlock ix="0">För många återstår ingenting annat än att vända sig till socialtjänsten. På andra områden vidtas extraordinära åtgärder. Budgetpropositionen innehåller en hel del förslag som är värda uppskattning, men de är ändå i den nu rådande situationen otillräckliga.</textBlock>
    </textBlock>
  </contentBlock>
  <contentBlock ix="34">
    <textBlock ix="34">
      <textBlock ix="0">Vad kulturministern svarar på frågan om handläggningen av en särskild egenavgift är väl känt, inte minst för mig och Thage G. Peterson som har motionerat i ärendet.</textBlock>
    </textBlock>
  </contentBlock>
  <contentBlock ix="35">
    <textBlock ix="35">
      <textBlock ix="0">Jag anser att det fordras speciella åtgärder på kulturskaparområdet. Jag menar att förslaget om en särskild egenavgiftsform bör omprövas, möjligen i reviderad form. Den nuvarande skattelagstiftningen drabbar kulturskapare, i förhållande till löntagare, alldeles för hårt.</textBlock>
    </textBlock>
  </contentBlock>
  <contentBlock ix="36">
    <textBlock ix="36">
      <textBlock ix="0">Då kulturministern avvisar Konstnärsutredningens förslag -- och det inte heller finns något reviderat förslag, såvitt jag förstår -- borde hon ha något annat förslag, men det redovisas inte i interpellationssvaret.</textBlock>
    </textBlock>
  </contentBlock>
  <contentBlock ix="37">
    <textBlock ix="37">
      <textBlock ix="0">Hon hänvisar till en ny parlamentarisk utredning som nyligen har tillsatts. Vad direktiven innebär känner jag inte till, men jag undrar om de innebär möjligheter till så radikala förändringar att kulturarbetarnas villkor kan förbättras.</textBlock>
    </textBlock>
  </contentBlock>
  <contentBlock ix="38">
    <textBlock ix="38">
      <textBlock ix="0">Hur länge dröjer det innan regeringen kan lägga fram förslag på grundval av en sådan utredning? Jag antar att det tar både två och tre år. Men något måste göras nu, utöver de förslag som finns. Jag tänker inte bara på budgetpropositionen, utan också på den socialdemokratiska motionen, som innehåller en del ytterligare förslag som skulle förbättra situationen. Men sammantaget är detta ändå otillräckligt.</textBlock>
    </textBlock>
  </contentBlock>
  <contentBlock ix="39">
    <textBlock ix="39">
      <textBlock ix="0">Jag upprepar: I nuvarande mycket allvarliga läge måste extra åtgärder sättas in för kulturskaparnas sysselsättning.</textBlock>
    </textBlock>
  </contentBlock>
  <contentBlock ix="40">
    <textBlock ix="40">
      <textBlock ix="0">Anf. 3  Kulturminister BIRGIT FRIGGEBO</textBlock>
      <textBlock ix="1">(fp):</textBlock>
    </textBlock>
  </contentBlock>
  <contentBlock ix="41">
    <textBlock ix="41">
      <textBlock ix="0">Herr talman! Hans Göran Franck och jag kan vara överens om att kulturskaparna över huvud taget, även när det inte råder stora bekymmer på arbetsmarknaden, har en besvärlig situation. Det hänger samman med att inkomsterna är för låga, och det är det egentliga grundproblemet.</textBlock>
    </textBlock>
  </contentBlock>
  <contentBlock ix="42">
    <textBlock ix="42">
      <textBlock ix="0">I det sysselsättningsläge som råder är situationen smärtsam också för kulturskaparna. Vi vet alla att arbetslösheten ofta är mycket högre bland kulturskaparna än bland andra grupper.</textBlock>
    </textBlock>
  </contentBlock>
  <contentBlock ix="43">
    <textBlock ix="43">
      <textBlock ix="0">Nu har ju riksdagen, på förslag av regeringen, inrättat möjligheter till ett friare användande av arbetsmarknadsstöd av olika slag. Inom ramen för detta finns ett utvecklingsstöd, som man kan diskutera med länsarbetsnämnderna. Detta stöd är särskilt bra för kulturskapare av olika slag. Det är viktigt att utnyttja den möjligheten.</textBlock>
    </textBlock>
  </contentBlock>
  <contentBlock ix="44">
    <textBlock ix="44">
      <textBlock ix="0">Nu diskuteras i riksdagen förslag om särskilda sysselsättningsåtgärder, som också kommer att omfatta konstnärerna. Det gäller bl.a. konstnärlig utsmyckning av bostäder.</textBlock>
    </textBlock>
  </contentBlock>
  <contentBlock ix="45">
    <textBlock ix="45">
      <textBlock ix="0">En förändring av upphovsrättslagen diskuteras.</textBlock>
      <textBlock ix="1">Där kommer också några förslag att aviseras. De har direkt inverkan på kulturskaparnas möjligheter att få inkomster.</textBlock>
    </textBlock>
  </contentBlock>
  <contentBlock ix="46">
    <textBlock ix="46">
      <textBlock ix="0">Vi följer naturligtvis upp dessa frågor i budgetarbetet. Konstnärerna har signalerat att de tycker att biblioteksersättningar och stipendier är viktiga. Även om det inte är några jättelika reformer som har presenterats, sker det ändå successivt en höjning i de budgetar som har lagts fram.</textBlock>
    </textBlock>
  </contentBlock>
  <contentBlock ix="47">
    <textBlock ix="47">
      <textBlock ix="0">Vidare har vi frågan om framtiden och den utredning som regeringen har tillsatt. I 1974 års kulturpolitiska mål fanns inget nämnt om kulturskaparnas ekonomiska villkor. Lika litet fanns det mål som angav kvalitetskriterier för stödet till kulturen. Jag har i utredningsdirektiven särskilt pekat på att man som en punkt skall ta upp de ekonomiska villkoren för kulturskaparna.</textBlock>
    </textBlock>
  </contentBlock>
  <contentBlock ix="48">
    <textBlock ix="48">
      <textBlock ix="0">Anf. 4  HANS GÖRAN FRANCK (s):</textBlock>
    </textBlock>
  </contentBlock>
  <contentBlock ix="49">
    <textBlock ix="49">
      <textBlock ix="0">Herr talman! Det är bra att kulturministern inte invänder mot min beskrivning av hur allvarligt läget är för kulturskaparna. Det förefaller som att vi i stort sett har samma uppfattning om detta.</textBlock>
    </textBlock>
  </contentBlock>
  <contentBlock ix="50">
    <textBlock ix="50">
      <textBlock ix="0">Skillnaden består i att jag är mera angelägen om att det nu skall vidtas ytterligare åtgärder utöver de som regeringen har redovisat. Det kulturministern sade om arbetsmarknadsstödet var bra. Jag utgår från att det kommer tillräckligt med information och anvisningar om detta. Det finns ett påtagligt behov.</textBlock>
    </textBlock>
  </contentBlock>
  <contentBlock ix="51">
    <textBlock ix="51">
      <textBlock ix="0">Men åter till kärnfrågan. I</textBlock>
      <textBlock ix="1">Inkomstskattekommitténs betänkande fanns det en reservation. I reservationen sades det att ett särskilt inkomstslag för konstnärlig verksamhet borde finnas. Det sades vidare att konstnärer behöver stöd från framsynta och kulturmedvetna politiker och partier för att kunna få sina rättmätiga krav tillgodoseda.</textBlock>
    </textBlock>
  </contentBlock>
  <contentBlock ix="52">
    <textBlock ix="52">
      <textBlock ix="0">Jag hade gärna sett att detta hade varit mina egna ord, herr talman. Men det var nuvarande finansministerns ord. Det innebär att Birgit</textBlock>
      <textBlock ix="1">Friggebo borde ha goda förutsättningar för att kunna bryta en lans för en omprövning av det som min interpellation rör, nämligen om hur kulturskaparnas inkomster skall bedömas.</textBlock>
    </textBlock>
  </contentBlock>
  <contentBlock ix="53">
    <textBlock ix="53">
      <textBlock ix="0">Jag vill gärna i det här sammanhanget referera till vad en f.d. kulturminister, Wikström, har sagt i denna fråga. Han anser att det är hög tid att fritt arbetande konstnärer av olika kategorier får ett inkomstslag där hänsyn tas till ojämnheten i inkomster, de ofrånkomliga kostnaderna för verksamheten och vilka sociala avgifter som verkligen hänför sig till konstnären själv.</textBlock>
    </textBlock>
  </contentBlock>
  <contentBlock ix="54">
    <textBlock ix="54">
      <textBlock ix="0">Yttrandena, som även ger uttryck för min uppfattning, ger anledning till en omprövning.</textBlock>
      <textBlock ix="1">Möjligtvis kan omprövningen ske i en reviderad form. Jag hoppas att just kommittén som kulturministern hänvisar till skall ta upp frågan om en revidering. Men det fordrar snabbare åtgärder än vad kommittéförslaget kan leda till.</textBlock>
    </textBlock>
  </contentBlock>
  <contentBlock ix="55">
    <textBlock ix="55">
      <textBlock ix="0">Anf. 5  Kulturminister BIRGIT FRIGGEBO</textBlock>
      <textBlock ix="1">(fp):</textBlock>
    </textBlock>
  </contentBlock>
  <contentBlock ix="56">
    <textBlock ix="56">
      <textBlock ix="0">Herr talman! Det är helt rätt att det behövs framsynta politiker om det skall fattas bra beslut.</textBlock>
      <textBlock ix="1">Gud ske lov spelar individerna fortfarande en roll i politiken! Det har på många olika sätt uppmärksammats, att vi trots den svåra ekonomiska situationen och att vi tvingas göra nedskärningar, besparingar och omstruktureringar på nästan varje budgetpost i den stora budgeten, har lyckats hålla kulturbudgeten intakt -- och t.o.m.</textBlock>
      <textBlock ix="2">fått utrymme för nya reformer under de senaste två budgetarna. Den allmänna reformverksamheten kommer naturligtvis också kulturskaparna till del.</textBlock>
    </textBlock>
  </contentBlock>
  <contentBlock ix="57">
    <textBlock ix="57">
      <textBlock ix="0">Hans Göran Franck redovisar en reservation av finansministern i Inkomstskattekommitténs betänkande. Det är helt riktigt att Folkpartiet sedan länge har engagerat sig för dessa frågor och talat om ett särskilt inkomstslag för konstnärerna.</textBlock>
    </textBlock>
  </contentBlock>
  <contentBlock ix="58">
    <textBlock ix="58">
      <textBlock ix="0">När vi sedan skulle fatta beslut i riksdagen om skattereformen blev det desto mera viktigt att vi inte vidtog sådana åtgärder som skulle drabba konstnärerna. Det fanns en rad olika förslag som skulle ha påverkat konstnärerna negativt. Sådana exempel är att ta bort upphovsmannakontot, att ändra vinstkriteriet i näringsverksamhet och inskränkningar i kvittningen av underskotten mellan olika inkomstslag. Under förhandlingarna mellan Socialdemokraterna och Folkpartiet blev en viktig åtgärd att säkerställa dessa möjligheter. I</textBlock>
      <textBlock ix="1">propositionen finns hänvisningar till att förändringarna har vidtagits, bl.a. för att säkerställa konstnärernas villkor.</textBlock>
    </textBlock>
  </contentBlock>
  <contentBlock ix="59">
    <textBlock ix="59">
      <textBlock ix="0">Det var nog bra att det fanns en reservation från</textBlock>
      <textBlock ix="1">Anne Wibble i själva utredningen. Det blev en grund för att ganska kraftfullt driva fram att det inte skulle bli förändringar på den punkten. Jag tycker att inte bara Folkpartiet skall ta åt sig äran, utan även den socialdemokratiska regeringen som slutligen skrev propositionen.</textBlock>
    </textBlock>
  </contentBlock>
  <contentBlock ix="60">
    <textBlock ix="60">
      <textBlock ix="0">Jag kan slutligen bara hänvisa till de direktiv som regeringen antog i går, där det särskilt pekas på att det i 1974 års kulturpolitiska mål inte fanns någonting nämnt om kulturskaparnas ekonomiska villkor, som ju är grunden för att vi över huvud taget får ett kulturellt skapande, som vi andra som inte är riktigt lika duktiga kan få njuta av.</textBlock>
    </textBlock>
  </contentBlock>
  <contentBlock ix="61">
    <textBlock ix="61">
      <textBlock ix="0">Anf. 6  HANS GÖRAN FRANCK (s):</textBlock>
    </textBlock>
  </contentBlock>
  <contentBlock ix="62">
    <textBlock ix="62">
      <textBlock ix="0">Herr talman! Låt mig ge ett exempel på hur situationen är. Jag kunde nyligen läsa i en</textBlock>
      <textBlock ix="1">Stockholmstidning att 300 konstnärer tvingas lämna sina ateljéer i Stockholm på grund av den ekonomiska situationen och drastiska höjningar av omkostnader.</textBlock>
    </textBlock>
  </contentBlock>
  <contentBlock ix="63">
    <textBlock ix="63">
      <textBlock ix="0">Jag sade något om den socialdemokratiska motionen. Det finns några saker i den som jag tycker att det i det här sammanhanget finns anledning att nämna, bl.a. förslaget att återinföra stödet för konstnärlig utsmyckning i bostadsområden. Motionärerna anger en ram för detta om 15 miljoner kronor. Man tar också upp frågan om lönebidrag och en del annat som jag inte hinner gå in på.</textBlock>
    </textBlock>
  </contentBlock>
  <contentBlock ix="64">
    <textBlock ix="64">
      <textBlock ix="0">Det gäller nu verkligen att samla upp goda förslag som kan ge snabbare resultat än som kan komma fram genom den nytillsatta utredningen. När jag utarbetat min interpellation har jag fått kontakt med åtskilliga av kulturskaparnas organisationer.</textBlock>
      <textBlock ix="1">Jag vet att kulturministern i samband med budgetarbetet har haft reguljära kontakter med dem, och det är bra.</textBlock>
    </textBlock>
  </contentBlock>
  <contentBlock ix="65">
    <textBlock ix="65">
      <textBlock ix="0">Jag vill till slut säga, herr talman, att jag tycker att kulturministern i det nuvarande allvarliga ekonomiska läget, som är särskilt betungande för många konstnärer -- jag har personlig kontakt med åtskilliga av dem -- skulle överväga att ha en ny träff med kulturskaparorganisationerna för att göra en uppföljning av situationen just nu och se om man inte skulle kunna lägga fram ytterligare förslag, framför allt för att förbättra konstnärernas uppdrags- och sysselsättningsläge, men också för att skapa bättre möjligheter till inkomster åt dem.</textBlock>
      <textBlock ix="1">Många av dem är nu ekonomiskt mycket hårt trängda.</textBlock>
    </textBlock>
  </contentBlock>
  <contentBlock ix="66">
    <textBlock ix="66">
      <textBlock ix="0">Överläggningen var härmed avslutad.</textBlock>
    </textBlock>
  </contentBlock>
  <contentBlock ix="67">
    <textBlock ix="67">
      <textBlock ix="0">3 §  Hänvisning av ärenden till utskott</textBlock>
    </textBlock>
  </contentBlock>
  <contentBlock ix="68">
    <textBlock ix="68">
      <textBlock ix="0">Föredrogs och hänvisades</textBlock>
    </textBlock>
  </contentBlock>
  <contentBlock ix="69">
    <textBlock ix="69">
      <textBlock ix="0">Propositionerna</textBlock>
    </textBlock>
  </contentBlock>
  <contentBlock ix="70">
    <textBlock ix="70">
      <textBlock ix="0">1992/93:121 och 172 till bostadsutskottet</textBlock>
    </textBlock>
  </contentBlock>
  <contentBlock ix="71">
    <textBlock ix="71">
      <textBlock ix="0">1992/93:173 till socialutskottet</textBlock>
    </textBlock>
  </contentBlock>
  <contentBlock ix="72">
    <textBlock ix="72">
      <textBlock ix="0">1992/93:178 till socialförsäkringsutskottet</textBlock>
    </textBlock>
  </contentBlock>
  <contentBlock ix="73">
    <textBlock ix="73">
      <textBlock ix="0">1992/93:182 till finansutskottet</textBlock>
    </textBlock>
  </contentBlock>
  <contentBlock ix="74">
    <textBlock ix="74">
      <textBlock ix="0">1992/93:183 och 184 till jordbruksutskottet</textBlock>
    </textBlock>
  </contentBlock>
  <contentBlock ix="75">
    <textBlock ix="75">
      <textBlock ix="0">Motionerna</textBlock>
    </textBlock>
  </contentBlock>
  <contentBlock ix="76">
    <textBlock ix="76">
      <textBlock ix="0">1992/93:K24 och K25 till konstitutionsutskottet</textBlock>
    </textBlock>
  </contentBlock>
  <contentBlock ix="77">
    <textBlock ix="77">
      <textBlock ix="0">4 §  Bordläggning</textBlock>
    </textBlock>
  </contentBlock>
  <contentBlock ix="78">
    <textBlock ix="78">
      <textBlock ix="0">Anmäldes och bordlades</textBlock>
    </textBlock>
  </contentBlock>
  <contentBlock ix="79">
    <textBlock ix="79">
      <textBlock ix="0">Propositionerna</textBlock>
    </textBlock>
  </contentBlock>
  <contentBlock ix="80">
    <textBlock ix="80">
      <textBlock ix="0">1992/93:168 Reserabatter för studerande, m.m.</textBlock>
    </textBlock>
  </contentBlock>
  <contentBlock ix="81">
    <textBlock ix="81">
      <textBlock ix="0">1992/93:180 Riktlinjer för en kretsloppsanpassad samhällsutveckling</textBlock>
    </textBlock>
  </contentBlock>
  <contentBlock ix="82">
    <textBlock ix="82">
      <textBlock ix="0">5 §  Anmälan om interpellation</textBlock>
    </textBlock>
  </contentBlock>
  <contentBlock ix="83">
    <textBlock ix="83">
      <textBlock ix="0">Anmäldes att följande interpellation framställts</textBlock>
    </textBlock>
  </contentBlock>
  <contentBlock ix="84">
    <textBlock ix="84">
      <textBlock ix="0">den 25 februari</textBlock>
    </textBlock>
  </contentBlock>
  <contentBlock ix="85">
    <textBlock ix="85">
      <textBlock ix="0">1992/93:91 av Bertil Måbrink (v) till kulturministern om Peru och de mänskliga rättigheterna:</textBlock>
    </textBlock>
  </contentBlock>
  <contentBlock ix="86">
    <textBlock ix="86">
      <textBlock ix="0">Rapporter om kränkningar av de mänskliga rättigheterna i Peru från organisationerna Amnesty</textBlock>
      <textBlock ix="1">International och America's Watch talar ett tydligt och skrämmande språk.</textBlock>
    </textBlock>
  </contentBlock>
  <contentBlock ix="87">
    <textBlock ix="87">
      <textBlock ix="0">I maj förra året publicerade Amnesty International rapporten: Peru, Mänskliga rättigheter under president Alberto Fujimoris regering.</textBlock>
      <textBlock ix="1">Innehållsförteckningen till den 31-sidiga rapporten talar för sig själv: Försvinnanden, utomrättsliga avrättningar, tortyr och misshandel, hot, attacker och mord utförda av paramilitära grupper, försvinnanden och utomrättsliga avrättningar utförda av civila försvarspatruller, godtyckliga frihetsberövanden och åsiktsfångar.</textBlock>
    </textBlock>
  </contentBlock>
  <contentBlock ix="88">
    <textBlock ix="88">
      <textBlock ix="0">I rapporten framhålls att lag 24 150 tillhandahåller den politisk-militäre kommendanten utomordentliga maktbefogenheter som används för att kringgå viktiga rättsäkerhetsgarantier för mänskliga rättigheterna i Peru.</textBlock>
    </textBlock>
  </contentBlock>
  <contentBlock ix="89">
    <textBlock ix="89">
      <textBlock ix="0">Militären har rätt att göra husrannsakningar utan domstolsbeslut och också gripa människor utan rättslig kontroll. Det utbredda användandet av icke erkända gripanden är en orsak till det stora antalet försvinnanden, utomrättsliga avrättningar och tortyr i de zoner där undantagstillstånd råder.</textBlock>
    </textBlock>
  </contentBlock>
  <contentBlock ix="90">
    <textBlock ix="90">
      <textBlock ix="0">Amnesty fortsätter med att konstatera att upplösandet av kongressen i april 1992 stoppade arbetet för alla parlamentsutskott inkluderande de som arbetade med mänskliga rättigheter.</textBlock>
    </textBlock>
  </contentBlock>
  <contentBlock ix="91">
    <textBlock ix="91">
      <textBlock ix="0">Den 9 april utfärdades tre förordningar som avsatte alla domare i domstolen för konstitutionella garantier, 13 domare i Högsta domstolen och alla medlemmar i det nationella domarrådet och av domarnas distriktsråd.</textBlock>
    </textBlock>
  </contentBlock>
  <contentBlock ix="92">
    <textBlock ix="92">
      <textBlock ix="0">Den 23 april utfärdades ytterligare en förordning genom vilken mer än 120 domare i Lima och Callao avskedades. På detta sätt har de strukturer och procedurer som skyddar de mänskliga rättigheterna i Peru allvarligt undergrävts enligt Amnesty.</textBlock>
    </textBlock>
  </contentBlock>
  <contentBlock ix="93">
    <textBlock ix="93">
      <textBlock ix="0">Under president Fujimoris första 21 månader vid makten fram till utgången av april 1992 har</textBlock>
      <textBlock ix="1">Amnesty International mottagit information om</textBlock>
      <textBlock ix="2">495 ''försvinnanden'' efter gripanden utförda av säkerhetsstyrkor. Den verkliga siffran kan vara mycket högre.</textBlock>
    </textBlock>
  </contentBlock>
  <contentBlock ix="94">
    <textBlock ix="94">
      <textBlock ix="0">Amnesty International har fått oavbrutna rapporter om tortyr och misshandel utförd av Perus säkerhetsstyrkor. Under president Fujimoris första</textBlock>
      <textBlock ix="1">21 månader vid makten har man informerats om 62</textBlock>
      <textBlock ix="2">fall av tortyr. Detta reflekterar dock inte det verkliga antalet. Många fall av tortyr rapporteras aldrig därför att offret fruktar repressalier, medan andra som rapporterats som ''försvinnanden'' eller utomrättslig avrättning också föregåtts av tortyr.</textBlock>
    </textBlock>
  </contentBlock>
  <contentBlock ix="95">
    <textBlock ix="95">
      <textBlock ix="0">Systematisk misshandel, nästan dränkning, elchocker, upphängning i armarna under lång tid och hot om stympning eller dödande är de vanligaste formerna av tortyr. Det finns också många rapporter om att soldater har torterat kvinnor och unga flickor genom att våldta dem, ibland upprepade gånger.</textBlock>
    </textBlock>
  </contentBlock>
  <contentBlock ix="96">
    <textBlock ix="96">
      <textBlock ix="0">Amnesty International har också fått många rapporter om övergrepp som begåtts av den väpnade oppositionen Partido Communista del</textBlock>
      <textBlock ix="1">Peru (Sendero Luminoso) och Movimiento</textBlock>
      <textBlock ix="2">Revolucionario Túpac Amaru (MRTA). Det gäller bl.a. tortyr, stympning och mord på försvarslösa civila.</textBlock>
    </textBlock>
  </contentBlock>
  <contentBlock ix="97">
    <textBlock ix="97">
      <textBlock ix="0">En annan välkänd organisation som arbetar med frågor som rör mänskliga rättigheter, America's</textBlock>
      <textBlock ix="1">Watch, publicerade i augusti 1992 en rapport med titeln: ''Peru Civilt samhälle och demokrati under eld''.</textBlock>
    </textBlock>
  </contentBlock>
  <contentBlock ix="98">
    <textBlock ix="98">
      <textBlock ix="0">De bedömningar som görs i denna 34-sidiga rapport överensstämmer i allt väsentligt med Amnesty</textBlock>
      <textBlock ix="1">Internationals rapportering. America's Watch pekar särskilt på att definitionen på terrorism ändrades i maj förra året så att den inte längre bara innefattar våldshandlingar utan även brottet att skapa oro i samhället. Under denna nya definition kan journalister och människorättsaktivister falla på grund av vad de skrivit och straffas med fängelse i minst tjugo år.</textBlock>
    </textBlock>
  </contentBlock>
  <contentBlock ix="99">
    <textBlock ix="99">
      <textBlock ix="0">I artikel 7 i terroristlagen anges att ''ursäktande av terrorism'' är ett brott som ger 6--12 års fängelse.</textBlock>
      <textBlock ix="1">Denna artikel hotar enligt America's Watch yttrandefriheten och kan leda till att legitimt journalistiskt arbete bestraffas liksom arbete för de mänskliga rättigheterna och advokaters arbete som försvarare.</textBlock>
    </textBlock>
  </contentBlock>
  <contentBlock ix="100">
    <textBlock ix="100">
      <textBlock ix="0">Mot denna bakgrund har den svenska regeringen i ett antal pilotfall som beslutades i juli 1992 gjort bedömningen att den som rest ut ur Peru med eget pass inte har anledning att frukta förföljelse i flyktingkonventionens bemärkelse från peruanska myndigheter eller paramilitära grupper.</textBlock>
    </textBlock>
  </contentBlock>
  <contentBlock ix="101">
    <textBlock ix="101">
      <textBlock ix="0">Dessutom har man slagit fast att den som ''kan antas ha verkat för'' Sendero Luminoso, MRTA</textBlock>
      <textBlock ix="1">eller en organisation med anknytning till dessa på grund av särskilda skäl under inga förhållanden kan få uppehållstillstånd som de factoflykting.</textBlock>
    </textBlock>
  </contentBlock>
  <contentBlock ix="102">
    <textBlock ix="102">
      <textBlock ix="0">Detta har lett till att ett antal personer, som utan att det ifrågasatts av regeringen, upprepade gånger utsatts för ohygglig tortyr av den peruanska polisen nu skall skickas tillbaka till Peru. Det gäller också ungdomar som har syskon som försvunnit efter att ha gripits av den peruanska polisen.</textBlock>
    </textBlock>
  </contentBlock>
  <contentBlock ix="103">
    <textBlock ix="103">
      <textBlock ix="0">Min fråga till kulturministern blir därför:</textBlock>
    </textBlock>
  </contentBlock>
  <contentBlock ix="104">
    <textBlock ix="104">
      <textBlock ix="0">Vilka garantier har den svenska regeringen för att de som nu skall avvisas till Peru inte drabbas av</textBlock>
      <textBlock ix="1">''försvinnande'', tortyr eller annan omänsklig behandling?</textBlock>
    </textBlock>
  </contentBlock>
  <contentBlock ix="105">
    <textBlock ix="105">
      <textBlock ix="0">6 §  Anmälan om frågor</textBlock>
    </textBlock>
  </contentBlock>
  <contentBlock ix="106">
    <textBlock ix="106">
      <textBlock ix="0">Anmäldes att följande frågor framställts</textBlock>
    </textBlock>
  </contentBlock>
  <contentBlock ix="107">
    <textBlock ix="107">
      <textBlock ix="0">den 25 februari</textBlock>
    </textBlock>
  </contentBlock>
  <contentBlock ix="108">
    <textBlock ix="108">
      <textBlock ix="0">1992/93:417 av Margitta Edgren (fp) till kulturministern om asylsökandes rätt att arbeta:</textBlock>
    </textBlock>
  </contentBlock>
  <contentBlock ix="109">
    <textBlock ix="109">
      <textBlock ix="0">Från 1 juli 1992 har asylsökande rätt att ta ett arbete på den reguljära arbetsmarknaden i de fall</textBlock>
      <textBlock ix="1">Invandrarverket gör bedömningen att de kommer att få vänta mer än fyra månader på ett besked om uppehållstillstånd.</textBlock>
    </textBlock>
  </contentBlock>
  <contentBlock ix="110">
    <textBlock ix="110">
      <textBlock ix="0">Det visar sig att detta beslut inte är så entydigt som det synes vara. Vid ett studiebesök på en socialförvaltning framförde socialsekreterarna att detta gäller fram till den asylsökande fått avslag på sin begäran om uppehållstillstånd. De asylsökanden som haft arbete men fått avslag och överklagar avslaget får alltså inte fortsatt rätt att arbeta i väntan på definitivt besked. Fakta är att</textBlock>
      <textBlock ix="1">99 % som får avslag överklagar och finns kvar i</textBlock>
      <textBlock ix="2">Sverige ytterligare tid.</textBlock>
    </textBlock>
  </contentBlock>
  <contentBlock ix="111">
    <textBlock ix="111">
      <textBlock ix="0">Denna tolkning av beslutet om tillfälligt arbetstillstånd för vilken jag här har redogjort kan knappast vara korrekt. Avser statsrådet att klargöra att den asylsökande som vill och kan försörja sig själv bör få göra det under hela väntetiden?</textBlock>
    </textBlock>
  </contentBlock>
  <contentBlock ix="112">
    <textBlock ix="112">
      <textBlock ix="0">1992/93:418 av Ewa Hedkvist Petersen (s) till statsrådet Beatrice Ask om de små skolorna:</textBlock>
    </textBlock>
  </contentBlock>
  <contentBlock ix="113">
    <textBlock ix="113">
      <textBlock ix="0">I Läroplanskommitténs förslag till ny läroplan och timplan för grundskolan föreslås en ämnessplittring som innebär att samhälls- och naturläran skall delas upp i sju ämnen i årskurs 6. Då skall också ett nytt språk tillkomma som ämne.</textBlock>
    </textBlock>
  </contentBlock>
  <contentBlock ix="114">
    <textBlock ix="114">
      <textBlock ix="0">Många skolor är redan i dag beroende av elevunderlaget i de sex årskurserna i låg- och mellanstadiet för att överleva. Den ämnessplittring som föreslås kan därför bli ett hot mot små landsbygds- och glesbygdsskolor, om eleverna redan i sexan måste åka till centralskolor för att få ämnesundervisning.</textBlock>
    </textBlock>
  </contentBlock>
  <contentBlock ix="115">
    <textBlock ix="115">
      <textBlock ix="0">Min fråga är därför:</textBlock>
    </textBlock>
  </contentBlock>
  <contentBlock ix="116">
    <textBlock ix="116">
      <textBlock ix="0">Är skolministern beredd försvara de små skolornas existens under beredningen av</textBlock>
      <textBlock ix="1">Läroplanskommitténs förslag?</textBlock>
    </textBlock>
  </contentBlock>
  <contentBlock ix="117">
    <textBlock ix="117">
      <textBlock ix="0">1992/93:419 av Harald Bergström (kds) till kulturministern om försäkringsskydd för flyktingar:</textBlock>
    </textBlock>
  </contentBlock>
  <contentBlock ix="118">
    <textBlock ix="118">
      <textBlock ix="0">Om en asylsökande, boende på en SIV-</textBlock>
      <textBlock ix="1">förläggning, blir orsak till skada vid en olyckshändelse under sin fritid, finns inget försäkringsskydd, detta såvitt inte vederbörande själv tecknat en försäkring, vilket torde höra till undantagen. Sker däremot olyckan under s.k.</textBlock>
      <textBlock ix="2">''organiserad sysselsättning i Invandrarverkets regi'' finns försäkring gällande med både olycksfallsdel och ansvarsdel.</textBlock>
    </textBlock>
  </contentBlock>
  <contentBlock ix="119">
    <textBlock ix="119">
      <textBlock ix="0">Jag har exempel där en man själv måste betala reparationen av sin skadade bil efter att ha blivit påkörd av en fritidscyklande flykting.</textBlock>
    </textBlock>
  </contentBlock>
  <contentBlock ix="120">
    <textBlock ix="120">
      <textBlock ix="0">En följd av en olycka av ovan beskrivet slag är att flyktingfientlighet tenderar spridas och fördjupas.</textBlock>
    </textBlock>
  </contentBlock>
  <contentBlock ix="121">
    <textBlock ix="121">
      <textBlock ix="0">Finns det planer på att t.ex. utvidga den redan tecknade SIV-försäkringens giltighet att gälla även fritidsaktiviteter?</textBlock>
    </textBlock>
  </contentBlock>
  <contentBlock ix="122">
    <textBlock ix="122">
      <textBlock ix="0">1992/93:420 av Barbro Westerholm (fp) till kulturministern om asyl för homosexuella:</textBlock>
    </textBlock>
  </contentBlock>
  <contentBlock ix="123">
    <textBlock ix="123">
      <textBlock ix="0">Homosexuella förföljs och straffas i en rad länder, bl.a. i Ryssland. Enligt uppgift får ett par ryska homosexuella medborgare inte asyl i Sverige trots att de är åtalade för brott mot § 121 i den ryska strafflagen, som förbjuder homosexuella förbindelser.</textBlock>
    </textBlock>
  </contentBlock>
  <contentBlock ix="124">
    <textBlock ix="124">
      <textBlock ix="0">Med anledning av det ovan anförda vill jag fråga:</textBlock>
    </textBlock>
  </contentBlock>
  <contentBlock ix="125">
    <textBlock ix="125">
      <textBlock ix="0">Vilka åtgärder ämnar statsrådet vidta för att flyktingar som förföljs i sitt hemland på grund av sin sexuella läggning skall kunna beviljas asyl i</textBlock>
      <textBlock ix="1">Sverige?</textBlock>
    </textBlock>
  </contentBlock>
  <contentBlock ix="126">
    <textBlock ix="126">
      <textBlock ix="0">1992/93:421 av Berith Eriksson (v) till kulturministern om uppföljningen av avvisningsärenden:</textBlock>
    </textBlock>
  </contentBlock>
  <contentBlock ix="127">
    <textBlock ix="127">
      <textBlock ix="0">Både den förra och den nuvarande regeringens invandrarminister har många gånger försäkrat här i kammaren att svenska myndigheter noga följer vad som händer de asylsökande som man utvisar ur landet.</textBlock>
    </textBlock>
  </contentBlock>
  <contentBlock ix="128">
    <textBlock ix="128">
      <textBlock ix="0">Under senaste tiden har många, alltför många, rapporter kommit om att avvisade personer fängslats redan på flygplatsen när de återvänt. Ett exempel är en gravid kvinna från Syrien, ett annat en man från Iran som utvisades trots att han försökt ta sitt liv och trots att både polis och läkare vädjat om att utvisningen skulle vänta. Det finns många fler sådana exempel.</textBlock>
    </textBlock>
  </contentBlock>
  <contentBlock ix="129">
    <textBlock ix="129">
      <textBlock ix="0">Jag vill fråga kulturministern:</textBlock>
    </textBlock>
  </contentBlock>
  <contentBlock ix="130">
    <textBlock ix="130">
      <textBlock ix="0">Vilka åtgärder har regeringen vidtagit för att följa upp vad som händer avvisade personer vid återkomsten till hemlandet och hur har denna information återförts till Invandrarverket och</textBlock>
      <textBlock ix="1">Utlänningsnämnden?</textBlock>
    </textBlock>
  </contentBlock>
  <contentBlock ix="131">
    <textBlock ix="131">
      <textBlock ix="0">1992/93:422 av Berith Eriksson (v) till socialministern om ensamförälderstödet:</textBlock>
    </textBlock>
  </contentBlock>
  <contentBlock ix="132">
    <textBlock ix="132">
      <textBlock ix="0">Det har uppstått en olägenhet med det engångsbidrag som skall utgå för att kompensera ensamstående föräldrar för skattereformen. Det var tänkt att de skulle få ut 1 800 kr.</textBlock>
    </textBlock>
  </contentBlock>
  <contentBlock ix="133">
    <textBlock ix="133">
      <textBlock ix="0">Alla som har rätt att få bidraget har inte kunnat ansöka om detta eftersom de inte nåtts av någon information. Ofta är det just de personer som är i störst behov av pengarna; nyskilda och ensamstående som har ekonomiska problem.</textBlock>
    </textBlock>
  </contentBlock>
  <contentBlock ix="134">
    <textBlock ix="134">
      <textBlock ix="0">Det behövs en förändring av systemet för nu måste många ensamstående föräldrar överklaga till länsrätterna.</textBlock>
    </textBlock>
  </contentBlock>
  <contentBlock ix="135">
    <textBlock ix="135">
      <textBlock ix="0">Jag vill därför fråga socialministern:</textBlock>
    </textBlock>
  </contentBlock>
  <contentBlock ix="136">
    <textBlock ix="136">
      <textBlock ix="0">Avser regeringen att komma med förslag som underlättar för de grupper som har missat informationen om ensamförälderstödet att på ett enklare sätt än att överklaga få sin kompensation?</textBlock>
    </textBlock>
  </contentBlock>
  <contentBlock ix="137">
    <textBlock ix="137">
      <textBlock ix="0">den 26 februari</textBlock>
    </textBlock>
  </contentBlock>
  <contentBlock ix="138">
    <textBlock ix="138">
      <textBlock ix="0">1992/93:423 av Claus Zaar (nyd) till finansministern om den svenska kronan och småföretagen m.m.:</textBlock>
    </textBlock>
  </contentBlock>
  <contentBlock ix="139">
    <textBlock ix="139">
      <textBlock ix="0">Kronans fall riskerar att fortsätta att försämra situationen för många små och medelstora företag.</textBlock>
      <textBlock ix="1">Enligt finansiella bedömare är förtroendet för den svenska kronan nu sviktande.</textBlock>
    </textBlock>
  </contentBlock>
  <contentBlock ix="140">
    <textBlock ix="140">
      <textBlock ix="0">Vilka åtgärder kommer finansministern att vidta för att på kort sikt förbättra situationen för den svenska kronan och det allvarliga finansiella läget för små och medelstora företag?</textBlock>
    </textBlock>
  </contentBlock>
  <contentBlock ix="141">
    <textBlock ix="141">
      <textBlock ix="0">7 §  Kammaren åtskildes kl. 9.25.</textBlock>
    </textBlock>
  </contentBlock>
  <contentBlock ix="142">
    <textBlock ix="142">
      <textBlock ix="0">Förhandlingarna leddes av förste vice talmannen.</textBlock>
    </textBlock>
  </contentBlock>
</protocol>
