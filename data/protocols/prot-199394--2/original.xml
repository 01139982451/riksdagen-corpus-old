<protocol id="prot-199394--2">
  <contentBlock ix="0">
    <textBlock ix="0">Efter gudstjänst i Storkyrkan, där predikan hölls av ärkebiskop Gunnar Weman, öppnades riksmötet i kammarens plenisal enligt det program som i bilaga fogats till detta protokoll.</textBlock>
    <textBlock ix="1">1 §  Öppnande av riksmötet</textBlock>
    <textBlock ix="2">Anf. 1  TALMANNEN:</textBlock>
    <textBlock ix="3">Jag hemställer att Ers Majestät måtte förklara 1993/94 års riksmöte öppnat.</textBlock>
    <textBlock ix="4">Anf. 2  HANS MAJESTÄT KONUNGEN:</textBlock>
    <textBlock ix="5">Fru talman, ärade riksdagsledamöter! Det är för mig en stor glädje och tillfredsställelse att vid riksmötets öppnande få framföra mitt varma tack till riksdagen och regeringen och därigenom till hela svenska folket för uppvaktning med anledning av 20-årsjubileet som statschef. All vänlighet och uppskattning som vid detta tillfälle riktades mot mig kommer att vara en stimulans i mitt arbete under kommande år.</textBlock>
    <textBlock ix="6">Sedan slutet av 1980-talet har stora förändringar ägt rum i vår omvärld. Händelserna i det tidigare Sovjetunionen har varit av avgörande betydelse för den utrikes- och säkerhetspolitiska utvecklingen. Sverige har kunnat välkomna flera nya grannstater, och vårt land spelar en aktiv roll för att stödja deras utveckling, både bilateralt och som ordförandeland i ESK.</textBlock>
    <textBlock ix="7">Men en omvandling av det slag Europa nu genomgår är dessvärre aldrig smärtfri. Motsättningar mellan etniska grupper och folkslag har medfört förödande konflikter på Balkanhalvön och i delar av det gamla Sovjetunionen. Detta har medfört stora lidanden och umbäranden för civilbefolkningen i dessa områden.</textBlock>
    <textBlock ix="8">Det är med stor oro vi tagit del av de senaste dagarnas rapporter om våldsamma oroligheter i Moskva. Dessa har krävt många dödsoffer. Det är vår förhoppning att demokratiseringsprocessen i Ryssland skall kunna fullföljas.</textBlock>
    <textBlock ix="9">Den politiska osäkerheten, inte bara i Europa utan också i andra delar av världen, innebär hot och fara för befolkningen. Här i Sverige har vi märkt detta genom att många människor från andra länder tagit sin tillflykt hit för att söka trygghet.</textBlock>
    <textBlock ix="10">Miljöproblemen kvarstår och t.o.m. växer i vissa avseenden, trots att medvetenheten i dessa frågor har ökat på ett glädjande sätt. Vi måste minska föroreningen av luft och vatten. Sådana åtgärder kräver ett omfattande internationellt arbete. Men även som enskilda medborgare, inom våra egna länders gränser, kan vi åstadkomma mycket för att uppnå en dräglig miljö för framtida generationer.</textBlock>
    <textBlock ix="11">Sverige, som av tradition deltar aktivt i det internationella arbetet inom olika områden, har alltid visat ett starkt engagemang i Förenta Nationerna. Vårt ekonomiska och humanitära bistånd är omfattande, och den svenska flyktingpolitiken är generös i jämförelse med andra länders. Redan från starten av FN:s militära verksamhet har Sverige deltagit med fredsbevarande styrkor. Därför är det naturligt att vi nu bidrar med en bataljon för att uppnå fred i det forna Jugoslavien.</textBlock>
    <textBlock ix="12">Det blir allt viktigare att stödja arbetet inom FN för att åstadkomma förutsättningar för ett konstruktivt internationellt samarbete i syfte att skapa en bättre värld för oss alla.</textBlock>
    <textBlock ix="13">Sedan jag öppnade förra årets riksmöte har arbetet med att stärka Sveriges ekonomi stått i centrum för riksdagens arbete. Det finns en bred uppslutning i hela vårt land bakom viljan att minska arbetslösheten och förbättra statsfinanserna.</textBlock>
    <textBlock ix="14">Under våra resor i landet har Drottningen och jag mött både initiativkraft och optimism. Det gäller att ta vara på allt positivt för att gemensamt komma till rätta med problemen inom ekonomi och samhälle.</textBlock>
    <textBlock ix="15">Ni, valda ombud för Sveriges folk, har ett ansvarsfullt och krävande arbete framför er. Många frågor av stor vikt för vårt land och dess medborgare kommer att bli föremål för diskussion och beslut.</textBlock>
    <textBlock ix="16">Vi alla kommer att med uppmärksamhet och intresse följa ert arbete för vårt lands bästa. Jag önskar er välgång i detta viktiga värv och förklarar härmed 1993/94 års riksmöte öppnat.</textBlock>
    <textBlock ix="17">2 §  Regeringsförklaring</textBlock>
    <textBlock ix="18">Anf. 3  Statsminister CARL BILDT (m):</textBlock>
    <textBlock ix="19">Eders Majestäter, Eders Kungliga Högheter, fru talman, ledamöter av Sveriges riksdag!</textBlock>
    <textBlock ix="20">Sveriges utrikespolitik är en klar röst för mänskliga rättigheter, frihet och demokrati.</textBlock>
    <textBlock ix="21">Ryssland är vårt grannland. Vad som sker i Ryssland är av avgörande betydelse för hela det internationella samarbetet under kommande år och decennier.</textBlock>
    <textBlock ix="22">När de rödbruna krafterna tog till öppet våld på Moskvas gator höll Sverige och världen andan -- samma rödbruna krafter som för två år sedan tog till våld mot de baltiska nationernas strävan efter frihet, samma krafter som vill vrida klockan tillbaka i Ryssland och i Europa.</textBlock>
    <textBlock ix="23">Vårt stöd till Rysslands folkvalde president i hans strävan att så snabbt som möjligt lösa den politiska konflikten genom fria och demokratiska val är entydigt.</textBlock>
    <textBlock ix="24">Det är med valsedeln, inte med vapnen, som Rysslands framtid måste avgöras.</textBlock>
    <textBlock ix="25">Det gångna året har inneburit betydelsefulla genombrott för demokrati och rätt i olika delar av världen.</textBlock>
    <textBlock ix="26">I Sydafrika bereds nu vägen för demokratiska val och ett demokratiskt styre. Vårt stöd till mänskliga rättigheter och demokrati i Sydafrika förblir viktigt. De återstående ekonomiska sanktionerna avvecklas nu snabbt.</textBlock>
    <textBlock ix="27">I Mellersta Östern har fredssamtalen gjort historiska framsteg. Sverige förbereder nu biståndsinsatser för att understödja fredsprocessen mellan israeler och palestinier.</textBlock>
    <textBlock ix="28">Förenta nationernas arbete är av stor betydelse i denna tid av global förändring. Sverige arbetar aktivt för att förstärka och effektivisera FN:s arbete.</textBlock>
    <textBlock ix="29">Sverige fullföljer en u-lands- och biståndspolitik som syftar till att lindra fattigdom och nöd och som är ett starkt stöd för mänskliga rättigheter, demokrati och marknadsekonomi och främjar rättvisa och utveckling.</textBlock>
    <textBlock ix="30">För alla länders möjlighet till utveckling och tillväxt har de pågående förhandlingarna inom GATT i syfte att frigöra världshandeln stor betydelse. Sverige verkar för en snabb och heltäckande uppgörelse med utgångspunkt i de förhandlingsresultat som uppnåtts.</textBlock>
    <textBlock ix="31">I Europa kommer utvecklingen -- som de dramatiska händelserna i Moskva på nytt har visat -- att präglas av omvandlingen efter de socialistiska systemens sammanbrott.</textBlock>
    <textBlock ix="32">Sverige spelar en aktiv roll i arbetet att återförena Europa. Vi fullgör detta år en viktig uppgift som ordförande i den europeiska säkerhets- och samarbetskonferensen (ESK).</textBlock>
    <textBlock ix="33">Av särskild betydelse är vårt stöd till Estlands, Lettlands och Litauens självständighet och utveckling. Återstående ryska trupper bör lämna Estland och Lettland snarast.</textBlock>
    <textBlock ix="34">Inom kort grupperas den andra nordiska FN- bataljonen i Bosnien som ett led i de gemensamma ansträngningarna att lindra lidande och säkra fred. Konkret, och i nordisk samverkan, visar vi att vi menar allvar med vår vilja att bidra till Europas gemensamma säkerhet.</textBlock>
    <textBlock ix="35">För denna spelar också vårt försvar en betydelsefull roll. Sverige står utanför militära allianser. Det ställer krav på vår egen förmåga att upprätthålla ett starkt försvar.</textBlock>
    <textBlock ix="36">Förhandlingarna om medlemskap i den framväxande europeiska unionen är ett uttryck för vår strävan att delta i arbetet med att bygga ett medborgarnas Europa. Bara genom att fullt ut delta i det europeiska samarbetet kan vi vara med och besluta om viktiga frågor som rör också vår framtid.</textBlock>
    <textBlock ix="37">Det gäller ansträngningarna att bekämpa arbetslösheten lika väl som att förbättra miljön och att säkra fred och stabilitet i Europa.</textBlock>
    <textBlock ix="38">Sveriges positioner i förhandlingarna med EG:s medlemsstater har lagts fast under stor enighet mellan riksdagens partier. Regeringen strävar efter fortsatt brett samförstånd kring dessa förhandlingar.</textBlock>
    <textBlock ix="39">Vi utgår från målet om den utvidgning av EG:s medlemskrets den 1 januari 1995 som satts upp av EG:s stats- och regeringschefer. Det ger oss bäst möjlighet till inflytande över de viktiga steg i samarbetet som skall tas därefter.</textBlock>
    <textBlock ix="40">***</textBlock>
    <textBlock ix="41">Vårt land är inne i en period av stora ekonomiska påfrestningar. Den ekonomiska krisen drabbar oss alla: enskilda medborgare, företag, stat och kommuner.</textBlock>
    <textBlock ix="42">Orsakerna till den ekonomiska nedgången är väl kända. Dagens svårigheter är i första hand resultatet av missgrepp under lång tid som inte kan göras ogjorda och vars konsekvenser inte längre kan skjutas på framtiden.</textBlock>
    <textBlock ix="43">Mycket har redan skett som förbättrar villkoren för investeringar och produktion i Sverige. Sänkta arbetsgivaravgifter, låga löneavtal och en god produktivitetsutveckling under senare år har tillsammans med den lägre kronkursen medfört ett gynnsamt kostnadsläge. Den underliggande inflationstakten är låg.</textBlock>
    <textBlock ix="44">Sjunkande räntor har mildrat de senaste årens realräntechock och underlättar företagens investeringar i ny produktion och nya jobb.</textBlock>
    <textBlock ix="45">Återhämtningen i det finansiella systemet ökar förutsättningarna för banker och kreditinstitut att fungera normalt i den förestående uppgångsfasen.</textBlock>
    <textBlock ix="46">Rekordstora nyemissioner omvandlar ett högt privat sparande till riskkapital i företagen och lindrar sviterna efter 1980-talets överhettning på de finansiella marknaderna.</textBlock>
    <textBlock ix="47">Den ekonomiska situationen förbättras nu gradvis. Exporten stiger. Industriproduktionen ökar. Varslen om friställning minskar. Antalet lediga platser ökar. Företagskonkurserna minskar och företagens lönsamhet förbättras.</textBlock>
    <textBlock ix="48">Svårigheterna är emellertid långt ifrån övervunna. Någon allmän uppgång är ännu inte i sikte. Tvärtom måste den ekonomiska politiken under hela 1990-talet inriktas på att återställa den samhällsekonomiska balansen. Vägen tillbaka till uthållig tillväxt och full sysselsättning är lång.</textBlock>
    <textBlock ix="49">*</textBlock>
    <textBlock ix="50">Sveriges förnyelse är en utmaning för hela folket. Den kräver av oss alla hårt arbete, sparande och sunda långsiktiga investeringar. Endast därigenom kan arbetslösheten bekämpas och välfärden tryggas för framtida generationer.</textBlock>
    <textBlock ix="51">Exporten och investeringarna i det privata näringslivet måste under överskådlig tid vara tillväxtmotorerna i ekonomin. Regeringens ekonomiska politik skapar nu steg för steg förutsättningarna för detta.</textBlock>
    <textBlock ix="52">Finanspolitiken har en viktig uppgift i att skapa förutsättningar för en fortsatt räntenedgång. Inriktningen av finanspolitiken fullföljs.</textBlock>
    <textBlock ix="53">Av avgörande betydelse för den ekonomiska utvecklingen under kommande år är att arbetet med att sanera statsfinanserna förs vidare med kraft och uthållighet. Den snabba skuldökningen måste brytas om vi inte skall äventyra själva basen för morgondagens välfärd.</textBlock>
    <textBlock ix="54">Detta kräver såväl fortsatta besparingar i statsutgifterna som egenavgifter i olika trygghetssystem och att vissa indirekta skatter höjs.</textBlock>
    <textBlock ix="55">Riksdagen har sedan regeringen tillträdde fattat beslut som innebär att de offentliga finanserna har stärkts med ca 80 miljarder kronor. Dessutom beslöt riksdagen i våras om ett nytt lika omfattande långsiktigt saneringsprogram fram till budgetåret 1997/98.</textBlock>
    <textBlock ix="56">Detta kommer nu successivt att förverkligas genom konkreta propositioner. Redan under hösten kommer förslag om arbetslöshetsförsäkringen och tandvårdsförsäkringen samt förslag om att vissa punktskatter skall följa inflationen.</textBlock>
    <textBlock ix="57">*</textBlock>
    <textBlock ix="58">Ingen uppgift framstår i dag som mera betydelsefull än att skapa förutsättningar för nya jobb genom ett växande näringsliv. Långvarig arbetslöshet föröder människors livschanser och riskerar att leda till allvarliga personliga och sociala problem för individer och familjer.</textBlock>
    <textBlock ix="59">Det är nya jobb i de enskilda företagen som kan ta oss ur arbetslöshetens gissel. Det är mot denna bakgrund som reformeringen av arbetsrätten och regeringens förslag till skattelättnader skall ses. Det är av avgörande betydelse att ge företagen detta stöd i ett läge när vi börjar se ljuspunkter i den ekonomiska utvecklingen.</textBlock>
    <textBlock ix="60">Det är framför allt i de nya och de små företagen som nya arbeten skapas. Utvecklingskraften i dessa, men också i större basindustrier, är betydelsefull för den regionalt spridda sysselsättningen. Alla, oavsett bostadsort, skall kunna dra nytta av de nya möjligheterna.</textBlock>
    <textBlock ix="61">Marginalskatten på egenföretagarnas egna kapital halveras när beskattningen i praktiken likställs med aktiebolagens skatteregler.</textBlock>
    <textBlock ix="62">Nya företag stimuleras genom ökade möjligheter att kvitta förluster mot inkomst av tjänst. Förslag läggs fram om förbättrade villkor för innovatörer. Beskattningen av privata tjänster ses över.</textBlock>
    <textBlock ix="63">Dubbelbeskattningen av aktier avskaffas. Detta finansieras genom en höjning av arbetsgivaravgifterna med 0,2 procentenheter samt skärpt beskattning av utlandstraktamenten.</textBlock>
    <textBlock ix="64">Förslag kommer att läggas fram om förändringar i arbetsrätten. Rätten till provanställningar och visstidsanställningar förlängs. Det fackliga vetot mot entreprenader avskaffas. Turordningsreglerna modifieras.</textBlock>
    <textBlock ix="65">Förslag läggs fram om en förnyad regionalpolitik. Jordbruket spelar stor roll såväl som miljöresurs som för landsbygdens utveckling.</textBlock>
    <textBlock ix="66">*</textBlock>
    <textBlock ix="67">Omvandlingen i stat och kommun går vidare. Åtgärder för att ytterligare öka konkurrensen mellan offentlig egenregiverksamhet och enskilda alternativ bereds.</textBlock>
    <textBlock ix="68">I regeringens tillväxtstrategi ingår att kraftigt rusta upp Sveriges vägar och järnvägar. Nu genomförs ett tioårigt och mycket omfattande investeringsprogram.</textBlock>
    <textBlock ix="69">Konkurrensen inom kommunikationsområdet främjas genom den nya telepolitiken och avvecklingen av monopolen på järnvägstrafik samtidigt som en fullgod service tryggas i hela landet. En ny postlag föreläggs riksdagen.</textBlock>
    <textBlock ix="70">Avregleringsarbetet fullföljs bl.a. genom en reform av elmarknaden i syfte att öka konkurrensen.</textBlock>
    <textBlock ix="71">Avregleringen av bostads- och byggmarknaderna och sjunkande räntor pressar hyror och kostnader. Rätten att själv förhandla om sin hyra förstärks. Möjligheter införs att skjuta upp beskattningen av realisationsvinster vid försäljning av villor och bostadsrätter.</textBlock>
    <textBlock ix="72">Ett viktigt led i tillväxtpolitiken är också den största samlade investeringen i modern tid i forskning och högre utbildning som blivit möjlig bl.a. genom avvecklingen av löntagarfonderna.</textBlock>
    <textBlock ix="73">Det höga privata sparandet innebär att det finns goda förutsättningar att fortsätta att sprida ägandet genom privatisering av statliga företag.</textBlock>
    <textBlock ix="74">*</textBlock>
    <textBlock ix="75">Regeringens insatser för att bekämpa den öppna arbetslösheten är mer omfattande än någonsin tidigare.</textBlock>
    <textBlock ix="76">Särskild vikt kommer att läggas vid förändringar som ger fler ungdomar arbete. Långtidsarbetslösheten motverkas genom insatser för att öka flexibiliteten på arbetsmarknaden, undvika utslagning och ge arbetslösa bättre möjligheter att möta arbetsmarknadens krav.</textBlock>
    <textBlock ix="77">Hårdare krav måste ställas på arbetsmarknadspolitikens effektivitet. Kostnaden per insats måste bli lägre och kvaliteten i insatserna öka. I takt med att antalet platser har ökat i det ordinarie utbildningsväsendet och att företagsutbildningen fått ökat stöd minskas behovet av arbetsmarknadsutbildning. Arbetsmarknadspolitiken i dess helhet ses över.</textBlock>
    <textBlock ix="78">***</textBlock>
    <textBlock ix="79">Välfärdspolitiken syftar till att ge människor ekonomisk trygghet vid sjukdom och arbetslöshet och på ålderdomen samt att erbjuda sociala tjänster av god kvalitet anpassade till medborgarnas skilda behov.</textBlock>
    <textBlock ix="80">En rad reformer har genomförts. Vårdköer har kortats och valfriheten har ökat. Men ännu återstår ett omfattande förändringsarbete. Valfrihetsrevolutionen i välfärdspolitiken måste gå vidare.</textBlock>
    <textBlock ix="81">Förslag om den fortsatta reformeringen av familjepolitiken läggs fram.</textBlock>
    <textBlock ix="82">Kommunens skyldighet att tillhandahålla barnomsorg preciseras genom ändringar i socialtjänstlagen. Ett vårdnadsbidrag införs den 1 juli 1994. Samtidigt införs viss avdragsrätt för styrkta barnomsorgskostnader.</textBlock>
    <textBlock ix="83">Reformeringen av sjukvårds- och tandvårdssystemen fortsätter. Husläkarreformen fullföljs. Etableringsfrihet införs under 1994 för läkare och tandläkare. Det allmännas kostnadskontroll stärks. Förändringarna skall utgå från patienternas behov.</textBlock>
    <textBlock ix="84">Regeringen går vidare med reformeringen av socialförsäkringarna. Arbetslöshetsförsäkringen blir obligatorisk. Finansieringen sker genom arbetsgivaravgifter och egenavgifter. Därigenom ställs ingen utan försäkringsskydd samtidigt som kostnaderna för arbetslösheten delas av alla som har ett arbete.</textBlock>
    <textBlock ix="85">Vi följer noga utvecklingen efter den s.k. ÄDEL- reformen liksom utvecklingen för barnen i dessa förändringstider.</textBlock>
    <textBlock ix="86">Ungdomspolitiken skall vara inriktad på att överföra ideal och visioner och visa lyhördhet för ungdomars livsvillkor. Regeringen ser allvarligt på vissa företeelser inom ungdomsvärlden. Stor uppmärksamhet kommer att ägnas åt problem när det gäller främlingsfientlighet, våld och drogmissbruk.</textBlock>
    <textBlock ix="87">Handikappreformen följs upp med ytterligare förslag.</textBlock>
    <textBlock ix="88">Ideella insatser skall främjas.</textBlock>
    <textBlock ix="89">Det frivilliga sociala arbetet bidrar till förnyelsen av välfärdspolitiken och är ett omistligt komplement till de offentliga insatserna.</textBlock>
    <textBlock ix="90">En proposition om den fortsatta inriktningen av jämställdhetsarbetet läggs fram under våren.</textBlock>
    <textBlock ix="91">*</textBlock>
    <textBlock ix="92">Utbildningsväsendets kvalitet spelar en central roll för vårt lands förnyelse.</textBlock>
    <textBlock ix="93">Rätten att välja skola har blivit en stor framgång. Antalet fristående skolor har fördubblats och den allmänna skolan genomgår en snabb vitalisering när den möter nya krav från föräldrar och elever. Den nyvunna friheten måste vara en frihet under ansvar för alla -- föräldrar och skola -- att leva upp till läroplanens mål om alla barns rätt till en god utbildning.</textBlock>
    <textBlock ix="94">Skolans verksamhet skall bygga på de normer om tolerans och respekt för varje människas lika och okränkbara värde som grundas i kristen etik och västerländsk humanism och som har djup förankring i vårt land. Hem och skola skall ge barn och ungdomar en klar uppfattning om rätt och orätt.</textBlock>
    <textBlock ix="95">Förslag har redan lagts fram för riksdagen om nya läroplaner och betyg som mäter elevens egna kunskaper och prestationer. Särskilda insatser kommer att göras för att öka rekryteringen till naturvetenskaplig och teknisk utbildning.</textBlock>
    <textBlock ix="96">Frågorna om allmän skolstart från sex års ålder och tioårig grundskola utreds.</textBlock>
    <textBlock ix="97">Universitetens frigörelse och den forskningsproposition som riksdagen antog i våras fullföljs genom förslag om den högre utbildningens fortsatta utveckling och om forskningspolitiken. Frågorna om studiestöden, ledarskapet i skolan och en förbättrad lärarutbildning bereds.</textBlock>
    <textBlock ix="98">Av långsiktigt avgörande betydelse är att skapa möjligheter för alla att lära hela livet. Arbetet har inletts med att finna nya vägar för att tillgodose kraven på en kontinuerlig kompetensutveckling.</textBlock>
    <textBlock ix="99">*</textBlock>
    <textBlock ix="100">Kulturlivet är bärare av ett folks traditioner men bidrar också till samhällets förnyelse.</textBlock>
    <textBlock ix="101">Det offentliga stödet till det fria kulturlivet är ett viktigt bidrag till ett öppet och dynamiskt samhällsklimat.</textBlock>
    <textBlock ix="102">I vården av kulturarvet ligger värnet av en nationell identitet som har en självklar plats i ett mångkulturellt Europa.</textBlock>
    <textBlock ix="103">Kulturpolitiken skall främja kvalitet och professionalism.</textBlock>
    <textBlock ix="104">Mediapolitikens liberalisering, som gett Sverige en av världens mest liberala radiolagar, fullföljs på TV-området.</textBlock>
    <textBlock ix="105">Frågan om Svenska kyrkans framtida relation med staten bereds i en öppen dialog med alla berörda parter.</textBlock>
    <textBlock ix="106">***</textBlock>
    <textBlock ix="107">Miljöskulden får inte öka. Regeringsförslag med den inriktningen förbereds. Ekonomiska styrmedel kommer att användas i ökad utsträckning för att värna och förbättra miljön. Kväveoxidavgiften breddas.</textBlock>
    <textBlock ix="108">Sverige skall vara pådrivande i det internationella miljövårdsarbetet. Riokonferensens beslut och klimatkonventionen följs upp.</textBlock>
    <textBlock ix="109">Sverige kommer att stå som värdland för en internationell kemikaliekonferens våren 1994. Förslag läggs fram om att begränsa kemikalieanvändningen.</textBlock>
    <textBlock ix="110">Ett nytt internationellt svavelprotokoll för att begränsa nedfallet av svavelföroreningar arbetas fram under svenskt ordförandeskap.</textBlock>
    <textBlock ix="111">Länderna kring Östersjön har ett gemensamt ansvar för vattenmiljön. Miljöinsatserna i Baltikum prioriteras. Fortsatta insatser görs för kärnsäkerheten i östra Europa.</textBlock>
    <textBlock ix="112">Energipolitikens mål är att trygga tillgången på el och annan energi på internationellt konkurrenskraftiga villkor. Den skall utgå från vad natur och miljö långsiktigt tål.</textBlock>
    <textBlock ix="113">Miljövänlig energi från biobränslen, solenergi och vindkraft utvecklas. Hushållning främjas. Arbetet med att ge energibeskattning en tydligare miljöprofil och att introducera alternativa fordonsbränslen fortsätter. Miljöklasser för drivmedel utreds.</textBlock>
    <textBlock ix="114">Förslag kommer att föreläggas riksdagen att skärpa miljölagstiftningen och att sammanföra den i en miljöbalk. Regeringen har utsett en kretsloppsdelegation med uppgift att följa upp vårens riksdagsbeslut. Producentansvaret vidgas till nya varugrupper.</textBlock>
    <textBlock ix="115">Förslag läggs fram om åtgärder för att bevara den biologiska mångfalden.</textBlock>
    <textBlock ix="116">Regeringen ser över plan- och bygglagen med inriktning mot fortsatt stärkt medborgarinflytande och förenklad lagstiftning.</textBlock>
    <textBlock ix="117">Såsom förutsatts i det gällande avtalet med Danmark genomförs prövningen enligt naturresurslagen och vattenlagen av den fasta förbindelsen över Öresund.</textBlock>
    <textBlock ix="118">***</textBlock>
    <textBlock ix="119">Sverige skall vara ett tolerant samhälle. Invandrings- och flyktingpolitiken måste präglas av humanitet och öppenhet. Rasistiska och främlingsfientliga tendenser skall bekämpas. Förslag läggs fram om förbud mot etnisk diskriminering i arbetslivet. Skärpta åtgärder mot människosmuggling föreslås.</textBlock>
    <textBlock ix="120">Kostnaderna för flyktingmottagningen har kunnat begränsas avsevärt. Arbetet på att effektivisera verksamheten måste emellertid drivas vidare. Vistelsetiderna på flyktingförläggningarna skall kortas och mottagandet präglas mindre av omhändertagande och mera av ökat ansvarstagande.</textBlock>
    <textBlock ix="121">Regeringens principbeslut att ge uppehållstillstånd till flyktingar från krigsområdet i Bosnien ställer det svenska samhället inför en svår uppgift. Regeringen eftersträvar ett brett samförstånd med kommuner, organisationer, politiska partier och enskilda för att vi gemensamt skall klara denna.</textBlock>
    <textBlock ix="122">*</textBlock>
    <textBlock ix="123">Rättssamhället skall stärkas.</textBlock>
    <textBlock ix="124">All brottslighet skall bekämpas med kraft. Särskild vikt läggs vid vålds- och narkotikabrottsligheten.</textBlock>
    <textBlock ix="125">Insatserna mot den ekonomiska brottsligheten förstärks.</textBlock>
    <textBlock ix="126">Kriminalpolitikens förnyelse inriktas på att minska brottsligheten, öka den enskildes rättstrygghet och stärka stödet till brottsoffer.</textBlock>
    <textBlock ix="127">Frågan om skärpta regler för att motverka narkotikamissbruket på de slutna anstalterna bereds.</textBlock>
    <textBlock ix="128">Regeringen kommer att förslå riksdagen sänkt promillegräns och skärpta straff för grovt rattfylleri. Arbetet med att införa alternativa påföljder till fängelsestraff som samhällstjänst, elektronisk övervakning och individanpassade straff för rattfyllerister fortsätter.</textBlock>
    <textBlock ix="129">Ungdomskriminaliteten ägnas ökad uppmärksamhet. Förslag om åtgärder för snabbare och mer bestämda ingripanden mot unga brottslingar kommer att föreläggas riksdagen.</textBlock>
    <textBlock ix="130">Förslag om skärpta straff för brott med rasistiska motiv läggs fram.</textBlock>
    <textBlock ix="131">Polisväsendet effektiviseras och avbyråkratiseras. Polisen måste bli synlig och tillgänglig genom ökad patrullering och fler kvarterspoliser.</textBlock>
    <textBlock ix="132">En brottsofferfond inrättas.</textBlock>
    <textBlock ix="133">*</textBlock>
    <textBlock ix="134">Förslag kommer att föreläggas riksdagen om viktiga förändringar i vår grundlag. Det gäller bl.a. ett förstärkt skydd av centrala fri- och rättigheter genom att Europakonventionen införlivas med svensk lagstiftning. Ett ökat inslag av personval i valsystemet, mandatperiodernas längd samt frågor som aktualiseras i samband med medlemskap i den europeiska gemenskapen kommer också att bli föremål för riksdagens ställningstagande.</textBlock>
    <textBlock ix="135">Regeringen kommer att kalla riksdagens partier till fortsatta överläggningar i dessa frågor.</textBlock>
    <textBlock ix="136">***</textBlock>
    <textBlock ix="137">Två år har gått sedan Moderata samlingspartiet, Folkpartiet liberalerna, Centerpartiet och Kristdemokratiska samhällspartiet gemensamt bildade regering för att förändra och förnya Sverige.</textBlock>
    <textBlock ix="138">Under dessa två år har vi steg för steg genomfört den politik som lades fast i den första regeringsförklaringen. Förnyelsen av Sverige är på god väg.</textBlock>
    <textBlock ix="139">Vi övertog regeringsansvaret i en tid när ekonomin befann sig i en brant utförsbacke. Under det gångna året medförde den europeiska finansiella oron att situationen i många avseenden blev än mer besvärlig. I likhet med ett stort antal andra europeiska länder har Sverige i dag en rörlig växelkurs.</textBlock>
    <textBlock ix="140">Trots detta finns det nu skäl att tala om ljuspunkter i ekonomin. Men just därför och just nu ställs alldeles speciella krav på styrkan och uthålligheten i vår politik.</textBlock>
    <textBlock ix="141">De politiska beslut som kommer att krävas under de närmaste åren kommer ofta att vara svåra och långtifrån alltid att vara populära. Icke desto mindre kommer de att vara absolut nödvändiga. Det gäller främst arbetet med att sanera statsfinanserna.</textBlock>
    <textBlock ix="142">Regeringen kommer inte att vika från sitt ansvar. Men vi hoppas att det skall vara möjligt att uppnå ett så brett samförstånd som möjligt kring de åtgärder som de allra flesta av oss innerst inne vet är nödvändiga. Kortsiktig popularitetsjakt får aldrig ersätta långsiktigt ansvarstagande.</textBlock>
    <textBlock ix="143">Strävan efter samförstånd måste gälla alla områden. Men av speciell vikt är vad vi gemensamt kan uppnå i förhandlingarna med den Europeiska Gemenskapen, när det gäller att bygga ett tryggare och bättre pensionssystem och i fråga om de viktiga författningsfrågor som jag nyss nämnt.</textBlock>
    <textBlock ix="144">Problemen dominerar förvisso dagen. Men bortom dessa anar vi redan ett Sverige bättre än det vi lämnat bakom oss.</textBlock>
    <textBlock ix="145">Med större utrymme för individers och familjers eget ansvarstagande. Med större möjligheter till arbete, sparande och företagande. Med en dynamik och vilja till förändring som ger oss styrka och stolthet i det nya Europa som vi är en del av.</textBlock>
    <textBlock ix="146">Regeringens politik har utformats med sikte på 1990-talet i dess helhet. På viktiga områden ser vi redan hur den börjar att ge resultat.</textBlock>
    <textBlock ix="147">Men än återstår mycket. Gemensamt kommer vi att söka väljarnas stöd i nästa års val för att fortsätta och fullfölja den politik för förändring och förnyelse som vi nu inlett.</textBlock>
    <textBlock ix="148">3 § Sammanträdet avslutades kl. 14.50.</textBlock>
    <textBlock ix="150">pm2 &gt; f300 &gt; c28,1,8,10 &gt; Bilaga till</textBlock>
    <textBlock ix="151">Riksdagens protokoll</textBlock>
    <textBlock ix="152">1993/94:2</textBlock>
    <textBlock ix="153">Program för öppnandet av riksmötet 1993/94 tisdagen den 5 oktober 1993 kl. 14.00</textBlock>
    <textBlock ix="154">Musik under samlingen</textBlock>
    <textBlock ix="155">Linnékvintetten och Mikaeli kammarkör framför</textBlock>
    <textBlock ix="156">p12,12 &gt; ur Liten svit för brass: Marsch -- Waltz -- Allegretto</textBlock>
    <textBlock ix="157">Musik: Bernhard Crusell</textBlock>
    <textBlock ix="158">ur Sex visor i folkton</textBlock>
    <textBlock ix="159">Musik: August Söderman</textBlock>
    <textBlock ix="160">--------------------</textBlock>
    <textBlock ix="161">p12,12 &gt; FANFAR</textBlock>
    <textBlock ix="162">KUNGSSÅNGEN</textBlock>
    <textBlock ix="163">Mikaeli kammarkör framför</textBlock>
    <textBlock ix="164">Sverige</textBlock>
    <textBlock ix="165">Text: Verner von Heidenstam</textBlock>
    <textBlock ix="166">Musik: Wilhelm Stenhammar</textBlock>
    <textBlock ix="167">TALMANNEN</textBlock>
    <textBlock ix="168">HANS MAJESTÄT KONUNGEN</textBlock>
    <textBlock ix="169">FANFAR</textBlock>
    <textBlock ix="170">Mikaeli kammarkör framför</textBlock>
    <textBlock ix="171">ur Tre citat för blandad kör</textBlock>
    <textBlock ix="172">Nr 2 . . . kär blir stunden dig då</textBlock>
    <textBlock ix="173">Text: Horatius</textBlock>
    <textBlock ix="174">Nr 1 Ingen fågel flyger för högt</textBlock>
    <textBlock ix="175">Text: William Blake</textBlock>
    <textBlock ix="176">Musik: Lars-Erik Larsson</textBlock>
    <textBlock ix="177">STATSMINISTERN</textBlock>
    <textBlock ix="178">Mikaeli kammarkör framför</textBlock>
    <textBlock ix="179">Brusala</textBlock>
    <textBlock ix="180">Text: Erik Axel Karlfeldt</textBlock>
    <textBlock ix="181">Musik: Knut Håkansson</textBlock>
    <textBlock ix="182">NATIONALSÅNGEN</textBlock>
    <textBlock ix="183">--------------------</textBlock>
    <textBlock ix="184">Linnékvintetten framför</textBlock>
    <textBlock ix="185">GRANDE MARCHE</textBlock>
    <textBlock ix="186">Musik: Charles Voss</textBlock>
    <textBlock ix="187">h1 &gt; </textBlock>
    <textBlock ix="188">p8,9 &gt; MEDVERKANDE</textBlock>
    <textBlock ix="189">Fanfartrumpetare Mikael Nilsson, Göran Lundberg, Stig Persson</textBlock>
    <textBlock ix="190">och Martin Lundberg</textBlock>
    <textBlock ix="191">Linnékvintetten</textBlock>
    <textBlock ix="192">Mikaeli kammarkör</textBlock>
    <textBlock ix="193">Arméns musikpluton konserterar före riksmötets öppnande.</textBlock>
    <textBlock ix="194">I trapphallen medverkar Mariakören från Västerås domkyrka och</textBlock>
    <textBlock ix="195">Leksands spelmanslag.</textBlock>
    <textBlock ix="196">Folkdansgillet Kedjan paraderar med Sveriges landskapsfanor.</textBlock>
  </contentBlock>
</protocol>
