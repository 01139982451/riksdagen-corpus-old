<protocol id="prot-200001--2">
  <contentBlock ix="0">
    <textBlock ix="0">
      <textBlock ix="0">Det justerade protokollet beräknas utkomma om 3 veckor</textBlock>
    </textBlock>
  </contentBlock>
  <contentBlock ix="1">
    <textBlock ix="0">
      <textBlock ix="0">Protokoll</textBlock>
      <textBlock ix="1">2000/01:2</textBlock>
      <textBlock ix="2">--------------------------------------------------------------------------------</textBlock>
    </textBlock>
  </contentBlock>
  <contentBlock ix="2">
    <textBlock ix="0">
      <textBlock ix="0">Efter gudstjänst i Storkyrkan, där predikan hölls av missionsföreståndare Krister Andersson, öppnades riksmötet i kammarens plenisal enligt det program som fogats till detta protokoll.</textBlock>
      <textBlock ix="1">1 §  Öppnande av riksmötet</textBlock>
    </textBlock>
  </contentBlock>
  <contentBlock ix="3">
    <textBlock ix="0">
      <textBlock ix="0">Anf.  1  TALMANNEN:</textBlock>
      <textBlock ix="1">Jag hemställer att Eders Majestät måtte förklara</textBlock>
      <textBlock ix="2">2000/01 års riksmöte för öppnat.</textBlock>
    </textBlock>
  </contentBlock>
  <contentBlock ix="4">
    <textBlock ix="0">
      <textBlock ix="0">Anf.  2  HANS MAJESTÄT KONUNGEN:</textBlock>
      <textBlock ix="1">Fru talman! Ärade riksdagsledamöter! I år har vi tagit steget in i ett nytt årtusende. Vi har försökt summera det gångna seklet och millenniet. Samtidigt blickar vi framåt för att bedöma framtiden. Det är svårt. Och resultatet varierar alltefter den utgångspunkt som var och en har. Som en gemensam ledstjärna för oss svenskar framstår emellertid önskan att befästa och fördjupa vår demokrati. Vi vill också vårda vår nationella integritet samtidigt som vi finner vår plats i en vidare gemenskap.</textBlock>
      <textBlock ix="2">Vår parlamentariska demokrati har långa traditioner och är i dag en central garant för vår identitet. När ombuden till riksdag och kommun väljs ger svenska folket dem sitt förtroende. Samtidigt tar de personligt ansvar för fattade beslut. Detta innebär dock inte att den enskilde medborgaren fråntas eget ansvar och handlingsfrihet.</textBlock>
      <textBlock ix="3">Som riksdagsledamöter har ni en svår uppgift. Ni ska både se till nationens bästa och värna om den enskilde individens rättigheter och möjligheter. Ni förutsätts kunna lösa dagsaktuella problem och samtidigt förutse långsiktiga konsekvenser av de beslut ni fattar.</textBlock>
      <textBlock ix="4">Så här i inledningen av årtusendet har det i den allmänna debatten utkristalliserats vissa övergripande frågor som svenska folket ser som viktiga för framtiden.</textBlock>
      <textBlock ix="5">Fred och säkerhet i Europa men även i mera avlägsna delar av världen är ett allt överskuggande mål på samma sätt som en rättvis fördelning av jordens resurser.</textBlock>
      <textBlock ix="6">Miljöfrågorna, som intresserar mig särskilt, är av avgörande betydelse, inte enbart för oss utan också för kommande generationer. Tillgång till rent vatten är livsavgörande för alla människor.</textBlock>
      <textBlock ix="7">Nödvändigheten att besegra vår tids svåra sjukdomar är en viktig målsättning för den medicinska forskningen.</textBlock>
      <textBlock ix="8">Migration mellan olika länder, frivillig eller ofrivillig, kräver särskild omsorg för att underlätta en smidig integration.</textBlock>
      <textBlock ix="9">Skolor, högre utbildning och forskning ska hela tiden anpassas efter aktuella och kommande behov.</textBlock>
      <textBlock ix="10">Allt detta och mycket därtill är frågor som vi medborgare hoppas att våra folkvalda ska ta ställning till. Arbetet kan många gånger vara både tungt och kanske otacksamt.</textBlock>
      <textBlock ix="11">Sveriges riksdag utgör hjärtat i vår demokratiska process. Vi kommer att följa er ansvarsfulla verksamhet med stort intresse och engagemang under det nya året. Jag önskar er, valda ombud för Sveriges folk, lycka och välgång i ert viktiga värv.</textBlock>
      <textBlock ix="12">Härmed förklarar jag 2000/01 års riksmöte öppnat.</textBlock>
    </textBlock>
  </contentBlock>
  <contentBlock ix="5">
    <textBlock ix="0">
      <textBlock ix="0">2 §  Regeringsförklaring</textBlock>
    </textBlock>
  </contentBlock>
  <contentBlock ix="6">
    <textBlock ix="0">
      <textBlock ix="0">Anf.  3  Statsminister GÖRAN PERS-</textBlock>
      <textBlock ix="1">SON (s):</textBlock>
      <textBlock ix="2">Eders Majestäter, Eders Kungliga Högheter, fru talman, ledamöter av Sveriges riksdag!</textBlock>
      <textBlock ix="3">I dag öppnas det nya millenniets första riksmöte.</textBlock>
      <textBlock ix="4">Det kan ske i en känsla av ödmjukhet och stark framtidstro.</textBlock>
      <textBlock ix="5">Massarbetslösheten är bruten. Tillväxten är hög.</textBlock>
      <textBlock ix="6">Sverige intar en tätposition i den nya ekonomin. Vi är väl förberedda för framtiden.</textBlock>
      <textBlock ix="7">Förutsättningarna för att bedriva en aktiv ekonomisk politik är bättre än på länge. För första gången på närmare ett decennium dikteras inte längre de folkvaldas beslut av underskottens tvingande politik.</textBlock>
      <textBlock ix="8">I dag kan vi välja.</textBlock>
      <textBlock ix="9">Politiken ska inriktas på att överbrygga de klyftor som ännu skiljer människor åt i vårt land. Kraften ska inriktas på att öka tryggheten för alla och därmed människors frihet. Barnen ska sättas i centrum för politiken.</textBlock>
      <textBlock ix="10">Det är tid för reformer.</textBlock>
      <textBlock ix="11">Det är i tron på människan och hennes förmåga att utvecklas i solidaritet med andra som vi formar vår vision. Valet står inte mellan tillväxt och rättvisa. Vi är övertygade om att utveckling och jämlikhet är varandras förutsättningar. Utvecklingen blir starkare när alla ges möjlighet att bidra till den, och när alla får del av dess frukter.</textBlock>
      <textBlock ix="12">I globaliseringens tid delas denna insikt av alltfler progressiva regeringar. Det inger hopp och optimism inför framtiden.</textBlock>
      <textBlock ix="13">En uppgift som kommer att dominera detta riksdagsår är att vi tar över ordförandeskapet i den europeiska unionen den 1 januari år 2001. Tre områden är särskilt prioriterade.</textBlock>
      <textBlock ix="14">För det första: Utvidgningen av EU är vår generations möjlighet att säkra fred och frihet, demokrati och välstånd i hela Europa. Sverige vill aktivt driva utvidgningsförhandlingarna vidare med målet att under vårt ordförandeskap åstadkomma avgörande framsteg. Utvidgningen kommer att påverka vårt närområde mer än något annat. Kombinationen av mogna välfärdsstater och unga, snabbt växande demokratier runt Östersjön innebär unika möjligheter till utveckling i vår del av Europa.</textBlock>
      <textBlock ix="15">För det andra: Full sysselsättning är i dag EU:s viktigaste ekonomiska och sociala mål. Den europeiska arbetslösheten ska betvingas. Både ekonomiska reformer och ökad social delaktighet krävs. Sysselsättningstoppmötet i Stockholm i mars 2001 ska staka ut vägen för det fortsatta arbetet. I syfte att göra Europa till världens mest dynamiska, konkurrenskraftiga och kunskapsintensiva ekonomi utvecklas nu ett samarbete där medlemsländernas nationella politik jämförs inbördes och globalt.</textBlock>
      <textBlock ix="16">För det tredje: Miljöfrågorna kommer att starkt prägla det svenska ordförandeskapet. EU:s arbete med att förhindra klimatförändringar prioriteras, liksom arbetet med en starkare lagstiftning mot kemikalieutsläpp. Miljötoppmötet i Göteborg i juni ska anta en långsiktig strategi för ekologiskt hållbar utveckling inom unionen.</textBlock>
      <textBlock ix="17">Endast med öppenhet och demokrati kan EU bli en union nära medborgarna. Ett jämställdhetsperspektiv ska genomsyra all EU:s verksamhet. Konsumenternas ställning ska stärkas. En forskargrupp tillsätts för att studera övergripande frågor och stimulera en folklig dialog kring framtidens Europaunion.</textBlock>
      <textBlock ix="18">Sverige kommer att fortsätta arbeta med att utveckla EU:s civila och militära förmåga att hantera kriser och förebygga konflikter. Samarbetet mellan</textBlock>
      <textBlock ix="19">EU och Ryssland ska främjas. Särskilt uppmärksammas kärnsäkerhet och miljö, kampen mot organiserad brottslighet och situationen i Kaliningrad.</textBlock>
      <textBlock ix="20">Inför och under det svenska ordförandeskapet kommer regeringen att ha löpande kontakter med riksdagens partier. Vi vill se en nära samverkan mellan olika aktörer som kan sprida kunskap och information om det europeiska samarbetet. Det svenska ordförandeskapet ger oss samtidigt en unik möjlighet att visa upp det bästa av vårt land.</textBlock>
      <textBlock ix="21">Fattigdom och förtryck, flyktingströmmar, krig och kärnvapen utmanar oss varhelst vi lever i världen.</textBlock>
      <textBlock ix="22">Hoten kan bara mötas i samverkan och solidaritet.</textBlock>
      <textBlock ix="23">Ingen nation kan avsvära sig ansvaret.</textBlock>
      <textBlock ix="24">Samtidigt rymmer globaliseringen stora möjligheter att sprida välstånd och demokrati till alla. Därför var FN:s millennietoppmöte så viktigt. Slutsatserna kommer att ligga till grund för den fortsatta reformeringen av Förenta nationerna. För Sverige liksom för andra medlemsländer gäller det nu att leva upp till sina åtaganden. Målet är alla folks frihet, hela världens fred.</textBlock>
      <textBlock ix="25">Det svenska biståndet ökar snabbt med den ökande tillväxten i vårt land. Regeringen strävar efter att nå enprocentsmålet för biståndet.</textBlock>
      <textBlock ix="26">Handelsministern ges i uppdrag att leda en arbetsgrupp som ska formulera en samlad svensk globaliseringspolitik. Sverige kommer att verka för att förhandlingarna inom världshandelsorganisationen</textBlock>
      <textBlock ix="27">WTO återupptas. Reformeringen och effektiviseringen av det nordiska samarbetet fortsätter.</textBlock>
      <textBlock ix="28">Sveriges militära alliansfrihet, syftande till att vi ska kunna vara neutrala i händelse av krig i vårt närområde, består. Totalförsvarets reformering fortgår.</textBlock>
      <textBlock ix="29">Förmågan till insatser utomlands för att förebygga, dämpa och lösa konflikter är central. Sveriges deltagande i EU:s arbete med att förebygga och hantera kriser ska också ses som ett bidrag till FN och det globala fredsarbetet.</textBlock>
      <textBlock ix="30">Alla människors lika värde utgör grunden för demokratin. Men demokratin kan aldrig tas för given.</textBlock>
      <textBlock ix="31">Den måste ständigt vinnas på nytt, för varje ny generation. Diskussionen om demokratins grundläggande värden måste hållas levande. Dess praktiska uttryck i ideella organisationer, folkrörelser och lokala utvecklingsgrupper, liksom i nya framväxande nätverk, måste bejakas. Arbetet med att öka ungdomars inflytande fortsätter. Demokratiutredningens slutsatser diskuteras i ett omfattande rådslag. Särskilt stöd lämnas till lokal demokratiutveckling. En integrationspolitisk maktutredning arbetar.</textBlock>
      <textBlock ix="32">Kampen för människovärdet - mot rasism, antisemitism och främlingsfientlighet - är en av vår tids ödesfrågor. Det är en kamp som bara kan vinnas med aktiv handling och mångas engagemang. En nationell handlingsplan presenteras. Breda insatser görs för att höja kompetensen inom rättsväsendet. Projektet EXIT</textBlock>
      <textBlock ix="33">ges fortsatt stöd.</textBlock>
      <textBlock ix="34">Stockholms internationella forum för Förintelsen får årliga uppföljningar. Nästa konferens, Stockholms forum om insikt och humanism - i kamp mot intolerans, hålls den 29-30 januari 2001. Den kommer att handla om konkret förebyggande arbete för en större ömsesidig förståelse mellan människor i vardagen.</textBlock>
      <textBlock ix="35">Målet är att precisera det internationella samarbetet och att öka kunskapen och handlingsberedskapen bland de yrkesgrupper som ofta har att hantera personer i antidemokratiska rörelser.</textBlock>
      <textBlock ix="36">Fru talman! Vi har anledning att vara stolta över</textBlock>
      <textBlock ix="37">Sverige, men vi är inte nöjda. Så länge tryggheten inte är för alla, så länge minsta orättvisa råder, så länge har en socialdemokratisk regering en självklar uppgift.</textBlock>
      <textBlock ix="38">Vården, skolan och omsorgen ska hålla hög och jämn kvalitet i hela landet. Välfärden ska finansieras gemensamt och omfatta alla. Men de gemensamma åtaganden vi tar på oss för välfärden i dag får inte vara större än att vi klarar dem också i kärvare tider.</textBlock>
      <textBlock ix="39">Därför ligger målen för den ekonomiska politiken fast. Därför påskyndas avbetalningen av statsskulden.</textBlock>
      <textBlock ix="40">Med växande ekonomiska överskott är det nu möjligt att med kraft angripa brister, orättvisor och klyftor mellan människor och landsändar.</textBlock>
      <textBlock ix="41">Reformarbetet inleds under detta riksdagsår och kommer att fullföljas under de kommande åren.</textBlock>
      <textBlock ix="42">Barnen ska stå främst. "Den enda praktiska anknytningen till framtiden som vi egentligen har är barnen." Så sade en gång Olof Palme. Barns och ungdomars villkor i dag är avgörande för hur framtidens Sverige kommer att se ut. En framtidsinriktad politik kräver att barnen står i centrum.</textBlock>
      <textBlock ix="43">Föräldraförsäkringen ska förlängas och göras mer flexibel. Barnbidragen, flerbarnstilläggen och studiebidragen höjs. Maxtaxa införs i förskola och skolbarnsomsorg, och förskolan görs allmän för 4- och 5-</textBlock>
      <textBlock ix="44">åringar. Barn till arbetslösa och barn till föräldralediga med yngre syskon ges rätt till en plats i förskolan.</textBlock>
      <textBlock ix="45">Satsningarna på språkförskolor i storstadsregionerna fortsätter. Kontaktdagar införs för att föräldrar ska kunna vara delaktiga i sina barns skolgång. Adoptionsstödet höjs kraftigt.</textBlock>
      <textBlock ix="46">Alla elever har rätt till det stöd de behöver för att nå kunskapsmålen. Alla skolor ska hålla hög och jämn kvalitet. Nivån på statsbidragen till skolan höjs med 5 miljarder kronor. Höjningen sker stegvis under en femårsperiod. Det möjliggör ca 15 000 fler vuxna i skolan. Fler specialpedagogiskt kunniga lärare utbildas, och fler lärare ges kompetensutveckling. Antalet undervisningstimmar utökas på samtliga program i gymnasieskolan.</textBlock>
      <textBlock ix="47">FN:s barnkonvention ska efterlevas. Barnombudsmannens ställning ska stärkas.</textBlock>
      <textBlock ix="48">Med en modern, jämställd och flexibel familjepolitik ökar människors möjlighet att träffa livsval om arbete och framtid utifrån barnens och familjens behov. I ljuset av det historiskt låga barnafödandet kan ytterligare familjepolitiska satsningar bli nödvändiga.</textBlock>
      <textBlock ix="49">Sverige är, och ska fortsätta att vara, världens barnvänligaste land.</textBlock>
      <textBlock ix="50">· Arbetsskadeförsäkringen reformeras. Människor som drabbas av skada eller sjukdom i sitt arbete har rätt till en rimlig prövning av sin skada, och ersättningen måste bättre följa inkomstutvecklingen.</textBlock>
      <textBlock ix="51">· Urholkningen av a-kassan ska upphöra. Inkomstbortfallsprincipen ska hävdas. Taken i a-kassan höjs. Höjningen inleds med två steg: den 1 juli</textBlock>
      <textBlock ix="52">2001 respektive den 1 januari 2002.</textBlock>
      <textBlock ix="53">· Arbetstiden förkortas. Fler semesterdagar bör införas stegvis. Löntagarnas inflytande över hur ledigheten ska tas ut bör öka.</textBlock>
      <textBlock ix="54">· Kompetensutvecklingen i arbetslivet utvecklas.</textBlock>
      <textBlock ix="55">Ett system för individuell kompetensutveckling för arbetstagare utarbetas.</textBlock>
      <textBlock ix="56">· Tandhälsan får inte åter bli ett klassmärke. Tandvården tillförs därför 500 miljoner kronor under tre år. Skyddet mot höga kostnader i tandvården måste bli starkare, särskilt för de äldre.</textBlock>
      <textBlock ix="57">· Hela Sverige ska leva. Vägar och järnvägar ska rustas upp över hela landet. Nyinvesteringar ska göras. Ett sammanhållet program för en modernisering av den svenska infrastrukturen utarbetas och förankras bland såväl regionala som lokala intressenter. En modern och framtidsinriktad regionalpolitik presenteras.</textBlock>
      <textBlock ix="58">· Fackföreningsavgiften jämställs med avgifter till arbetsgivarorganisationer. Avdragsrätt införs.</textBlock>
      <textBlock ix="59">Endast en fast politisk vilja kan fördela det växande välståndet rättvist. Löntagarnas uppoffringar under de svåra år som vi har bakom oss ska inte användas för att finansiera skattesänkningar för höginkomsttagare under de goda år som ligger framför oss.</textBlock>
      <textBlock ix="60">I morgon läggs 2001 års budgetproposition på riksdagens bord. Budgeten är ett resultat av samarbetet mellan den socialdemokratiska regeringen, Miljöpartiet och Vänsterpartiet.</textBlock>
      <textBlock ix="61">Det är en kraftfull reformbudget för ökad rättvisa och en fortsatt god ekonomisk utveckling.</textBlock>
      <textBlock ix="62">Välfärden kan nu förbättras och rättvisan ska öka.</textBlock>
      <textBlock ix="63">Resurserna i kommuner och landsting ökar nu kraftigt genom både höjda statsbidrag och stigande skatteintäkter. Detta säkrar långsiktigt kvaliteten i vården, skolan och omsorgen.</textBlock>
      <textBlock ix="64">Primärvården, psykiatrin och äldrevården ska bli bättre. Den medicinska kvaliteten i äldreomsorgen höjs och kunskapen i primärvården förstärks. Fler läkare och sjuksköterskor utbildas.</textBlock>
      <textBlock ix="65">Sverige ska göras mer tillgängligt för människor med funktionshinder. Ett handikapperspektiv ska genomsyra alla myndigheters verksamheter. Funktionshindrade över 65 år får behålla sin personliga assistans.</textBlock>
      <textBlock ix="66">De sämst ställda pensionärernas ekonomiska situation förbättras genom ytterligare en höjning av bostadstilläggen och sänkta skatter på boende. Taxorna inom äldreomsorgen ska vara överskådliga och rimliga. De pensionärer som har låga inkomster måste ha tillräckligt mycket kvar att leva på när avgifterna i äldreomsorgen är betalda.</textBlock>
      <textBlock ix="67">Arbete med pensionsreformen slutförs. Sverige får ett starkt ålderspensionssystem för framtiden. En bred informationssatsning ska förbättra kunskapen om det nya pensionssystemet.</textBlock>
      <textBlock ix="68">Ytterligare steg tas för att kompensera för de s.k.</textBlock>
      <textBlock ix="69">egenavgifterna. Grundavdraget höjs för att förstärka hushållsekonomin för löntagare och pensionärer med</textBlock>
      <textBlock ix="70">ATP. Brytpunkten höjs så att färre betalar statlig inkomstskatt.</textBlock>
      <textBlock ix="71">Brott ska bekämpas liksom brottens orsaker.</textBlock>
      <textBlock ix="72">Rättsväsendet tillförs kraftigt ökade resurser. Poliserna ska bli fler och polisens förmåga att förebygga och klara upp brott ska öka.</textBlock>
      <textBlock ix="73">Jobben ska bli fler och bättre. Folkets vilja till arbete är nationens främsta tillgång. Målet om 4 %</textBlock>
      <textBlock ix="74">öppen arbetslöshet kan komma att nås under året. Nu inriktas politiken på full sysselsättning. Alla som vill ska kunna få ett arbete.</textBlock>
      <textBlock ix="75">Omläggningen av arbetsmarknadspolitiken fortsätter. Snabb tillsättning av lediga platser och arbete till långtidsarbetslösa prioriteras. Aktivitetsgarantin utvecklas ytterligare. Resurser anslås för att stödja invandrare och arbetshandikappade i att få ett arbete.</textBlock>
      <textBlock ix="76">Arbetet med att förbättra och förenkla reglerna för företagande drivs vidare.</textBlock>
      <textBlock ix="77">All form av diskriminering är oacceptabel i ett anständigt samhälle. Ska samhället utvecklas måste alla ges möjlighet att dela ansvaret - oavsett kön, sexuell läggning, etnisk eller kulturell bakgrund. Sverige ska hämta styrka ur mångfalden.</textBlock>
      <textBlock ix="78">Jämställdhetslagen skärps så att målet om lika lön för lika arbete kan uppfyllas. Ett jämställdhetsperspektiv genomsyrar alla delar av regeringens politik.</textBlock>
      <textBlock ix="79">Arbetstagarnas inflytande över arbetet måste öka.</textBlock>
      <textBlock ix="80">Den arbetsbetingade ohälsan måste minska. En handlingsplan för förnyelse av arbetslivet presenteras.</textBlock>
      <textBlock ix="81">Ökade resurser tillförs arbetsmiljöarbetet.</textBlock>
      <textBlock ix="82">Arbetsmarknadens parter har ett stort ansvar för att åstadkomma en lönebildning som bidrar till fortsatt höjda reallöner, låg inflation och stark konkurrenskraft.</textBlock>
      <textBlock ix="83">Kunskap och forskning gör utvecklingen hållbar.</textBlock>
      <textBlock ix="84">En flerårig kraftsamling för svensk forskning inleds.</textBlock>
      <textBlock ix="85">Målet är att avsevärt öka antalet forskarexaminerade under kommande tioårsperiod. Närmare 1,3 miljarder kronor satsas fram till 2003 på grundforskning och forskarutbildning. Särskilda satsningar görs på unga forskare. Antalet kvinnliga forskare ska öka.</textBlock>
      <textBlock ix="86">Naturvetenskap och teknik är fortsatt prioriterade områden. Samtidigt ges utbildning och forskning inom samhällsvetenskap och humaniora ökat stöd.</textBlock>
      <textBlock ix="87">Universitet och högskolor ges möjlighet att skapa drygt 200 nya utbildningsplatser inom designområdet.</textBlock>
      <textBlock ix="88">Biotekniken är en starkt växande sektor. Svensk forskning är ledande och många framstående kunskapsföretag finns i vårt land. En omfattande forskningssatsning inleds och ett forskningsforum inrättas för en öppen samhällelig dialog kring de etiska frågor som den biotekniska forskningen väcker.</textBlock>
      <textBlock ix="89">Utbyggnaden av högskolan i hela landet fortsätter.</textBlock>
      <textBlock ix="90">Målet är att hälften av en ungdomskull ska ha påbörjat högskolestudier vid 25 års ålder. Distansutbildningen byggs ut. Rekryteringen breddas. Den sociala och etniska mångfalden i högskolan ska öka. Kommunerna måste ta sitt ansvar för studenternas bostadssituation. Kunskapslyftet fortsätter.</textBlock>
      <textBlock ix="91">Sverige ska behålla positionen som ledande IT-</textBlock>
      <textBlock ix="92">nation. Från årsskiftet införs skattelättnader för hushåll och företag i Sverige som investerar i bredband.</textBlock>
      <textBlock ix="93">Konkurrens och låga priser främjas. Utvecklingen av e-handeln stimuleras. Satsningen på IT i skolan fortsätter.</textBlock>
      <textBlock ix="94">De stora miljöhoten ska vara lösta inom en generation. De 15 miljömålen preciseras och nya åtgärder föreslås. I samverkan med näringslivet vill regeringen stimulera och utveckla miljövänlig teknik i företagen.</textBlock>
      <textBlock ix="95">Miljökrav ska ställas vid all offentlig upphandling. En fortsatt grön skatteväxling gynnar både sysselsättning och miljö. Barsebäcks andra reaktor stängs så snart de villkor som riksdagen lagt fast är uppfyllda.</textBlock>
      <textBlock ix="96">Den goda utvecklingen ska spridas i hela landet.</textBlock>
      <textBlock ix="97">Befolkningsminskningen i glesbygden motverkas.</textBlock>
      <textBlock ix="98">Arbetet med de regionala tillväxtavtalen fortsätter. Ett tillfälligt omställningsbidrag för hårt drabbade landsting införs 2001. Kommuner med särskilt stora problem får fortsatt stöd via Kommundelegationen.</textBlock>
      <textBlock ix="99">Bostadsbyggandet ska öka. Allmännyttan ska värnas och hyresrätten utvecklas. Fastighetsskatten sänks kraftigt på hyreshus. Den tilltagande bostadsbristen och segregationen i storstadsregionerna måste motverkas. I Stockholmsområdet ska en ny, modern stadsdel med bostäder och arbetsplatser byggas på gamla Tullinge flygplats. En särskild beredning tillsätts i syfte att förbättra kommunikationerna i Stockholms- och Mälardalsområdet.</textBlock>
      <textBlock ix="100">Sveriges lantbruk är modernt, miljöanpassat och djurvänligt. Svensk livsmedelsproduktions konkurrenskraft hävdas. De s.k. gödselskatterna ska i lämplig form återföras till jordbruket. Förslag läggs fram under riksdagsåret.</textBlock>
      <textBlock ix="101">Fru talman! Sverige har ett rikt kulturliv. Det ska vi värna om och vara stolta över.</textBlock>
      <textBlock ix="102">Konstnärernas villkor ska förbättras. Fler frilansande skådespelare ges bättre försörjningstrygghet genom skådespelarpoolen Teateralliansen. Tillgängligheten till bibliotek och museer ska öka. Kulturinstitutionernas lokalkostnader ses över.</textBlock>
      <textBlock ix="103">I vårt mångkulturella land är svenska språket en avgörande faktor för människors frihet och livschanser. Kulturen kan vara en språngbräda för språkutvecklingen. Inte minst gäller det boken och läsandet.</textBlock>
      <textBlock ix="104">Ansvaret för att väcka barnens lust att läsa delar vi alla - föräldrar, skolpersonal och andra vuxna. Vi måste ta oss tid att resa med barnen i fantasin, låta oss förtrollas och förundras tillsammans med dem och se på världen en stund ur någon annans perspektiv.</textBlock>
      <textBlock ix="105">Tsatsiki, Sune, Fredda 8 år och andra av barnböckernas personligheter är viktiga. De har känslor, tankar och upplevelser som alla barn kan känna igen</textBlock>
      <textBlock ix="106">- och nya ord att pröva för att uttrycka dem.</textBlock>
      <textBlock ix="107">Så kan vi lära oss att känna igen oss själva i andra.</textBlock>
      <textBlock ix="108">Så kan vi alla bidra till att öka den tolerans och förståelse mellan människor som är så viktig för demokratin.</textBlock>
      <textBlock ix="109">Fru talman! Sverige får aldrig någonsin mer hamna i den tvångströja som växande underskott sätter på politiken.</textBlock>
      <textBlock ix="110">Läxan av krisåren är bitter. Men kanske lärde vi oss också att bättre uppskatta det Välfärdssverige som vi tidigare ofta tog för givet.</textBlock>
      <textBlock ix="111">Låt oss ta vara på trygga och fria människors kraft att förverkliga sina idéer och drömmar, så att utvecklingen drivs framåt.</textBlock>
      <textBlock ix="112">Låt oss bygga vidare på det folkhem där styrkan växer ur sammanhållningen och människors vilja till solidaritet med varandra och med kommande generationer.</textBlock>
      <textBlock ix="113">Låt oss göra detta riksmöte inte bara till starten för det politiska arbetet i ett nytt årtusende, utan också till starten för en ny politisk reformtid. Tack.</textBlock>
    </textBlock>
  </contentBlock>
  <contentBlock ix="7">
    <textBlock ix="0">
      <textBlock ix="0">3 §  Ceremonin avslutades kl. 14.47.</textBlock>
    </textBlock>
  </contentBlock>
  <contentBlock ix="8">
    <textBlock ix="0">
      <textBlock ix="0"/>
      <textBlock ix="1">Bilaga</textBlock>
      <textBlock ix="2">Program för öppnandet av riksmötet 2000/01</textBlock>
      <textBlock ix="3">tisdagen den 19 september 2000 kl. 14.00</textBlock>
    </textBlock>
  </contentBlock>
  <contentBlock ix="9">
    <textBlock ix="0">
      <textBlock ix="0">Musik under samlingen av bl. a. Evert Taube och Carl Michael Bellman</textBlock>
      <textBlock ix="1">John Bauer Brass konserterar</textBlock>
    </textBlock>
  </contentBlock>
  <contentBlock ix="10">
    <textBlock ix="0">
      <textBlock ix="0">Fanfar</textBlock>
    </textBlock>
  </contentBlock>
  <contentBlock ix="11">
    <textBlock ix="0">
      <textBlock ix="0">av Ingvar Lidholm</textBlock>
    </textBlock>
  </contentBlock>
  <contentBlock ix="12">
    <textBlock ix="0">
      <textBlock ix="0">Kungssången</textBlock>
    </textBlock>
  </contentBlock>
  <contentBlock ix="13">
    <textBlock ix="0">
      <textBlock ix="0">Chitra</textBlock>
      <textBlock ix="1">- Allegro appassionata</textBlock>
      <textBlock ix="2">- Recitando, passionato e patetico-Andante sostenuto av Wilhelm Stenhammar</textBlock>
    </textBlock>
  </contentBlock>
  <contentBlock ix="14">
    <textBlock ix="0">
      <textBlock ix="0">Talmannen</textBlock>
    </textBlock>
  </contentBlock>
  <contentBlock ix="15">
    <textBlock ix="0">
      <textBlock ix="0">Hans Majestät Konungen öppnar riksmötet</textBlock>
    </textBlock>
  </contentBlock>
  <contentBlock ix="16">
    <textBlock ix="0">
      <textBlock ix="0">Fanfar av Anders Högstedt</textBlock>
    </textBlock>
  </contentBlock>
  <contentBlock ix="17">
    <textBlock ix="0">
      <textBlock ix="0">Chitra</textBlock>
      <textBlock ix="1">- Lo stesso tempo</textBlock>
      <textBlock ix="2">- Andante av Wilhelm Stenhammar</textBlock>
    </textBlock>
  </contentBlock>
  <contentBlock ix="18">
    <textBlock ix="0">
      <textBlock ix="0">Statsministern avger regeringsförklaring</textBlock>
    </textBlock>
  </contentBlock>
  <contentBlock ix="19">
    <textBlock ix="0">
      <textBlock ix="0">Torn-Eriks visa av Nils Lindberg, arr.</textBlock>
    </textBlock>
  </contentBlock>
  <contentBlock ix="20">
    <textBlock ix="0">
      <textBlock ix="0">Nationalsången</textBlock>
    </textBlock>
  </contentBlock>
  <contentBlock ix="21">
    <textBlock ix="0">
      <textBlock ix="0">Grande Marche av Charles Voss</textBlock>
      <textBlock ix="1">----------------------------------------------------</textBlock>
      <textBlock ix="2">Medverkande</textBlock>
      <textBlock ix="3">Riksplan:</textBlock>
      <textBlock ix="4">Arméns musikkår konserterar</textBlock>
      <textBlock ix="5">Trapphallen:</textBlock>
      <textBlock ix="6">Oscars barn- och ungdomskör - Margareta Juul, dirigent och Magnus Svensson, piano</textBlock>
      <textBlock ix="7">Zeke - Cecilia Österholm och Kerstin Andersson, nyckeharpa</textBlock>
      <textBlock ix="8">Folkdanslaget Kedjan paraderar med Sveriges landskapsfanor</textBlock>
      <textBlock ix="9">Plenisalen:</textBlock>
      <textBlock ix="10">Uppsala Kammarsolister</textBlock>
      <textBlock ix="11">John Bauer Brass</textBlock>
      <textBlock ix="12">Fanfarblåsare</textBlock>
    </textBlock>
  </contentBlock>
  <contentBlock ix="22">
    <textBlock ix="0">
      <textBlock ix="0"/>
      <textBlock ix="1">Innehållsförteckning</textBlock>
    </textBlock>
  </contentBlock>
  <contentBlock ix="23"/>
  <contentBlock ix="24"/>
  <contentBlock ix="25">
    <textBlock ix="0">
      <textBlock ix="0"/>
      <textBlock ix="1">1</textBlock>
    </textBlock>
  </contentBlock>
</protocol>
