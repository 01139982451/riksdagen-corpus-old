<protocol id="prot-201112--53">
  <contentBlock page="0" id="i-5ddaa2b7cbacbfa8">
    <textBlock id="i-4ea7fe087e7bdc60">﻿</textBlock>
    <textBlock id="i-d2def0f98a49d674">Riksdagens protokoll</textBlock>
    <textBlock id="i-fd8ff35af068bce0">2011/12:53</textBlock>
    <textBlock id="i-16da5cb0b108bb6a">Tisdagen den 20 december</textBlock>
    <textBlock id="i-9901437cfb51aa71">Kl. 13:20 - 13:33</textBlock>
    <textBlock id="i-db2390ba5c2be06a">1 § Statsbudget för 2012</textBlock>
  </contentBlock>
  <contentBlock page="0" id="i-9fa7517705ae774b">
    <textBlock id="i-e39fd75744be22ee">Föredrogs</textBlock>
  </contentBlock>
  <contentBlock page="0" id="i-ad991fd246593aaa">
    <textBlock id="i-c8681844f99fef8e">Kammaren biföll utskottets förslag att ärendet fick avgöras efter endast en bordläggning.</textBlock>
    <textBlock id="i-2ff7fb7bfabf095a">Anf. 1 TALMANNEN:</textBlock>
    <textBlock id="i-9422c62cbf241d7b">Det finns en rättelse i det utdelade betänkandet. Tommy Waidelich var inte närvarande på sammanträdet, utan det ska stå Sven-Erik Bucht i stället.</textBlock>
  </contentBlock>
  <contentBlock page="0" id="i-6baeab91ccd0820a">
    <textBlock id="i-986c346ff510cfef">Talmannen konstaterade att ingen talare var anmäld.</textBlock>
    <textBlock id="i-8fc620c9a185869a">Beslut</textBlock>
  </contentBlock>
  <contentBlock page="0" id="i-4e0b5d762962c940">
    <textBlock id="i-c0f216c53481b453">2 § Avslutning</textBlock>
    <textBlock id="i-c99fe28eb782c8ff">Anf. 2 TALMANNEN:</textBlock>
    <textBlock id="i-896e26595925c8ae">Ärade ledamöter! Det är i dag dags att uppmärksamma att halva riksmötet 2011/12 är till ända. Hösten har svept förbi i ett rasande tempo, och här i kammaren har vi sett en ganska betydande debattglädje, debattlystnad och engagemang.</textBlock>
    <textBlock id="i-1e5176b1c92decca">Under hösten har vi sett en ihållande mediegranskning av såväl riksdagens arbete som ledamöter. Detta är något vi i princip bör välkomna. Det finns ett stort intresse för riksdagsarbetet, och det går hand i hand med att arbetet i riksdagen ska vara transparent.</textBlock>
    <textBlock id="i-4e4f471706f6fa06">Om vi blickar utanför Sveriges gränser har vi kunnat följa fortsättningen på den arabiska våren. Det politiska och ekonomiska läget i länder som Egypten, Libyen och Syrien är fortfarande instabilt. Vi får nu fortsättningsvis följa hur det går med den vilja och den kamp som vi sett hos invånarna i dessa länder för att nå ett demokratiskt styre.</textBlock>
    <textBlock id="i-9ccead56b9bd0dae">Finanskrisen har i högsta grad varit påtaglig i Europa i länder som Grekland, Italien, Spanien, Portugal och Irland. Finanskrisen och omvärldshändelser i stort påverkar i högsta grad arbetet här i kammaren.</textBlock>
    <textBlock id="i-811e1aff67679ad3">Om vi vänder blicken mot Sverige och riksdagen har hösten ägnats åt ett intensivt budgetarbete. Budgeten har stötts och blötts, precis som det ska vara. Partigrupper, partikanslier och utskotten har präglats av detta arbete som nu i december inneburit ganska många sena kvällar i kammaren och otaliga kaffekoppar.</textBlock>
    <textBlock id="i-c47ff4b6f222b549">Avslutningen innebär också att det är dags att tacka av de ledamöter som har lämnat riksdagen under hösten.</textBlock>
    <textBlock id="i-03d2675d53a33026">Maud Olofsson kom in i riksdagen 2002 och var då partiledare för Centerpartiet. I mars firade hon sina tio år som partiledare med ett seminarium här i riksdagen.</textBlock>
    <textBlock id="i-462542353e725bb3">Maud Olofsson var en av initiativtagarna till Alliansen och är dessutom ägare till världens mest kända badtunna förhoppningsvis använd någon gång i alla fall. År 2006 blev Maud Olofsson närings- och energiminister, tillika vice statsminister.</textBlock>
    <textBlock id="i-339a2d60492fc1a4">I september lämnade hon partiledarposten och senare också Näringsdepartementet och sin plats här i riksdagen.</textBlock>
    <textBlock id="i-58019e63d90b528f">Maud Olofsson kallar sig själv för samhällsentreprenör, en politiker som brinner för kvinnors och mäns lika möjligheter, för entreprenörskap och tillväxt i hela Sverige. Som vice statsminister förde hon diskussioner med ledare i hela världen, men vi känner henne framför allt som en flitig näringsminister inte minst i riksdagens interpellationsdebatter. Ett stort tack!</textBlock>
    <textBlock id="i-337483a5189b329c">(Applåder)</textBlock>
    <textBlock id="i-573cd2be04afc266">Andreas Carlgren blev riksdagsledamot första gången 19941998 och tog åter plats här i riksdagen efter valet 2010. Han var redan då sedan fyra år tillbaka miljöminister.</textBlock>
    <textBlock id="i-fc8e1f8fa90c65cf">I samband med partiledarskiftet i Centerpartiet i september lämnade Andreas Carlgren miljöministerposten och sin plats i riksdagen.</textBlock>
    <textBlock id="i-131047ad9644d8f2">Andreas Carlgren har en lång politisk bakgrund i Centerpartiet med början i ungdomsförbundet. På 80-talet blev han förbundsordförande för Centerpartiets Ungdomsförbund, och under en period var han också vice partiordförande. Innan han blev miljöminister var Andreas Carlgren dessutom generaldirektör för Integrationsverket.</textBlock>
    <textBlock id="i-3b86abef81172402">Andreas Carlgren har ett starkt engagemang i klimatfrågan. Som miljöminister ville han göra Sverige till ett föregångsland. Vi ska alla ge honom ett stort tack för alla hans insatser.</textBlock>
    <textBlock id="i-861ee1328acfbe50">(Applåder)</textBlock>
    <textBlock id="i-c18aca4ebbbf3667">Maria Wetterstrand blev riksdagsledamot redan som 28-åring och språkrör redan ett år senare. Hon har haft en avgörande betydelse för att förändra bilden av Miljöpartiet och etablera det som Sveriges tredje största parti.</textBlock>
    <textBlock id="i-0399882e31f33b13">Maria Wetterstrand är utbildad biolog och lyfte tidigt upp frågorna om utfiskningen av våra hav i den politiska debatten. Hon var också drivande för att införa trängselskatt i Stockholm inom det samarbete som pågick mellan Miljöpartiet och den socialdemokratiska regeringen under åren 20022006. Mest förknippas Maria Wetterstrand dock med klimat- och energifrågorna där hon varit en av de mest profilerade politikerna under senare år.</textBlock>
    <textBlock id="i-163c267a20567027">Maria Wetterstrand är en ärlig politiker med stor integritet. Hon har alltid varit nyfiken och påläst och vunnit mångas respekt för sitt kunnande. Hon är en viktig förebild för många som en stark kvinnlig politiker. Ett stort tack!</textBlock>
    <textBlock id="i-bd5db0f4acb9f650">(Applåder)</textBlock>
    <textBlock id="i-6312608fa52f29dc">Mikaela Valtersson är gymnasielärare i samhällskunskap och historia och började sin bana i riksdagen som utbildningspolitiker. Hon har med kraft stått upp för elevers och föräldrars möjligheter att kunna välja en utbildning som passar den enskilda eleven.</textBlock>
    <textBlock id="i-8b74191477b83395">Sedan 2006 har Mikaela Valtersson framför allt varit ekonomisk-politisk talesman och gruppledare för Miljöpartiets riksdagsgrupp. Hon har gjort sig känd som en väldigt seriös politiker som haft en viktig roll i att öka förtroendet för sitt partis ekonomiska politik. Hon har också haft en nyckelroll i tillkomsten av de nya reglerna kring arbetskraftsinvandring. Där ledde hon den parlamentariska utredningen om cirkulär migration som avslutades den 31 mars.</textBlock>
    <textBlock id="i-6f1e9fcfeb15808c">Mikaela Valtersson är en social och varm person som är brett respekterad över partigränserna. Hon har bidragit till ett gott samarbetsklimat bland riksdagens partier i gruppledarkretsen. Nu återgår hon till skolvärlden i sitt nya jobb som vice vd för Kunskapsskolan. Ett stort tack!</textBlock>
    <textBlock id="i-a1d76fb61c659502">(Applåder)</textBlock>
    <textBlock id="i-d867596d2b1bb6d3">När jag hälsade er välkomna inför hösten lyfte jag fram frågan hur riksdagens arbete kan bli alltmer tillgängligt att ta del av. Detta är en fråga vi kontinuerligt bör ställa oss. En nyhet är att vi i början av nästa år kan se fram emot att få en ny version av webbplatsen riksdagen.se.</textBlock>
    <textBlock id="i-83bf49801164a906">Den nya versionen ska göra det enklare att hitta information och följa arbetet i riksdagen. Jag vill också passa på att nämna att den så kallade betaversionen av den nya webbplatsen har utsetts till Sveriges bästa myndighetssajt 2011.</textBlock>
  </contentBlock>
  <contentBlock page="0" id="i-516263155065b04f">
    <textBlock id="i-ec522505aac87c30">I samband med öppnandet av riksdagen den 17 januari nästa år, inleds vårt högtidlighållande av Raoul Wallenberg i form av en ceremoni här i kammaren kl. 13.00.</textBlock>
    <textBlock id="i-d886797bdd6ead63">Det är nästan hundra år sedan Raoul Wallenberg föddes, i augusti 1912, och riksdagen kommer, tillsammans med en rad andra aktörer, att uppmärksamma Raoul Wallenbergs heroiska gärningar. Jag vill gärna uppmuntra så många ledamöter som möjligt att närvara den 17 januari kl. 13.00 då vi formellt inleder vårsessionen. Det kan också noteras att den 17 januari 1945, det vill säga samma datum, var den dag Raoul Wallenberg greps i Budapest.</textBlock>
    <textBlock id="i-140ee4ed83655023">Ärade ledamöter! Jag vill tacka er för de insatser ni har gjort under hösten och det goda humör som ni har visat för att kunna få denna kammare att fungera på bästa sätt.</textBlock>
    <textBlock id="i-4f985673bbaa24f2">Jag vill också ta detta tillfälle i akt att tacka gruppledarna och övriga ledamöter av riksdagsstyrelsen. Jag vill även rikta ett tack till riksdagsförvaltningen, i synnerhet till vår riksdagsdirektör, och, så klart, önska er alla en god jul och ett gott nytt år.</textBlock>
    <textBlock id="i-35eea69bcbdd3510">Innan vi skiljs åt vill jag påminna om att det finns sex spännande interpellationer som besvaras från kl. 9.00 i morgon med huvudagerande statsråd Hillevi Engström, Catharina Elmsäter-Svärd och Anna-Karin Hatt tillsammans med ett antal av kammarens aktiva ledamöter.</textBlock>
  </contentBlock>
  <contentBlock page="0" id="i-e6d2a3812a146a9b">
    <textBlock id="i-c96f5f43e5285f00">3 § Kammaren åtskildes kl. 13.33.</textBlock>
  </contentBlock>
  <contentBlock page="0" id="i-ab4a6bf6da6dd8c6">
    <textBlock id="i-a82f59d024072272">Förhandlingarna leddes av talmannen.</textBlock>
  </contentBlock>
  <contentBlock page="0" id="i-76d7dfecde5a007d">
    <textBlock id="i-eb20d7bf69dd5cdd">/Eva-Lena Ekman</textBlock>
  </contentBlock>
</protocol>
