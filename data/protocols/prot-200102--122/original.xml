<protocol id="prot-200102--122">
  <contentBlock ix="0">
    <textBlock ix="0">18.00 - 21.35</textBlock>
    <textBlock ix="1">Det justerade protokollet beräknas utkomma om 3 veckor</textBlock>
    <textBlock ix="2">------------------------------------------------------------------------</textBlock>
    <textBlock ix="3">1 §  Val av ombudsman vid JO-ämbetet</textBlock>
    <textBlock ix="4">Följande skrivelse hade inkommit:</textBlock>
    <textBlock ix="5">Till riksdagen Jan Pennlöv har anhållit om att bli entledigad från uppdraget som justitieombudsman fr.o.m. den 1 december 2002. Konstitutionsutskottet har berett frågan om val av en ny justitieombudsman. Konstitutionsutskottet föreslår enhälligt att riksdagen - för tiden den 1 januari 2003 till dess nytt val har genomförts under fjärde året därefter - till justitieombudsman väljer hovrättspresidenten Anna-Karin Lundin. Stockholm den 3 juni 2002 På konstitutionsutskottets vägnar Per Unckel</textBlock>
    <textBlock ix="6">Konstitutionsutskottet hade enhälligt föreslagit att hovrättspresident Anna-Karin Lundin skulle väljas till justitieombudsman för tiden den 1 januari 2003 till dess nytt val genomförts under fjärde året därefter.</textBlock>
    <textBlock ix="7">Kammaren biföll konstitutionsutskottets förslag och utsåg därmed - för tiden den 1 januari 2003 till dess nytt val genomförts under fjärde året därefter - till</textBlock>
    <textBlock ix="8">justitieombudsman Anna-Karin Lundin</textBlock>
    <textBlock ix="9">2 §  Justering av protokoll</textBlock>
    <textBlock ix="10"> Justerades protokollet för den 5 juni.</textBlock>
    <textBlock ix="11">3 §  Anmälan om inkommen faktapromemoria om förslag från Europeiska kommissionen, m.m.</textBlock>
    <textBlock ix="12"> Talmannen anmälde att följande faktapromemoria om förslag från Europeiska kommissionen inkommit och överlämnats till utskott: 2001/02:FPM99 Meddelande med direktiv om säkrare passagerarfartyg KOM(2002)158 till trafikutskottet</textBlock>
    <textBlock ix="13">4 §  Förnyad bordläggning</textBlock>
    <textBlock ix="14">Föredrogs och bordlades åter Utrikes- och försvarsutskottets betänkande 2001/02:UFöU3 Finansutskottets betänkanden 2001/02:FiU12, FiU19, FiU21 och FiU27 Konstitutionsutskottets betänkanden 2001/02:KU25, KU32 och KU38 Skatteutskottets betänkanden 2001/02:SkU26 och SkU28 Socialförsäkringsutskottets betänkande 2001/02:SfU18 Bostadsutskottets betänkande 2001/02:BoU12</textBlock>
    <textBlock ix="15">5 §  Beslut om ärenden som slutdebatterats den 10 juni</textBlock>
    <textBlock ix="16">KrU20 Vissa spel- och lotterifrågor Punkt 4 (Andel av spelmarknaden) 1. utskottet 2. res. 1 (m) 3. res. 2 (kd, c) 4. res. 3 (fp) Förberedande votering 1: 55 för res. 2 14 för res. 3 245 avstod 35 frånvarande Kammaren biträdde res. 2. Förberedande votering 2: 72 för res. 1 57 för res. 2 187 avstod 33 frånvarande Kammaren biträdde res. 1. Huvudvotering: 174 för utskottet 70 för res. 1 71 avstod 34 frånvarande Kammaren biföll utskottets förslag. Partivis fördelning av rösterna: För utskottet:  122 s, 36 v, 16 mp För res. 1:     70 m Avstod: 39 kd, 17 c, 15 fp Frånvarande:    9 s, 11 m, 7 v, 3 kd, 1 c, 1 fp, 2 -</textBlock>
    <textBlock ix="17">Punkt 5 (Vinstdelningssystem) 1. utskottet 2. res. 4 (kd, v, c) Votering: 224 för utskottet 92 för res. 4 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 1 v, 16 mp, 14 fp För res. 4:     35 v, 39 kd, 17 c, 1 fp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="18">Punkt 11 (Spel på hästar m.m.) 1. utskottet 2. res. 7 (kd, c, mp) Votering: 185 för utskottet 57 för res. 7 74 avstod 33 frånvarande Kammaren biföll utskottets förslag. Partivis fördelning av rösterna: För utskottet:  121 s, 1 m, 36 v, 13 mp, 14 fp För res. 7:     39 kd, 17 c, 1 mp Avstod: 1 s, 70 m, 2 mp, 1 fp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="19">Övriga punkter Kammaren biföll utskottets förslag.</textBlock>
    <textBlock ix="20">KrU21 Lotterier över Internet m.m. Punkt 2 (Forskning kring utvecklingen av spelmarknaden och den nya tekniken) 1. utskottet 2. res. 1 (kd, fp) Votering: 262 för utskottet 54 för res. 1 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 36 v, 17 c, 16 mp För res. 1:     39 kd, 15 fp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="21">Punkt 8 (Krav på folkbokföring i Sverige) 1. utskottet 2. res. 3 (kd, m, c, fp) Votering: 140 för utskottet 141 för res. 3 35 avstod 33 frånvarande Kammaren biföll res. 3. Partivis fördelning av rösterna: För utskottet:  122 s, 2 v, 16 mp För res. 3:     71 m, 38 kd, 17 c, 15 fp Avstod: 34 v, 1 kd Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="22">Punkt 9 (Spelandets negativa sidor) 1. utskottet 2. res. 5 (kd, fp) 3. res. 6 (v) Förberedande votering: 51 för res. 5 36 för res. 6 224 avstod 38 frånvarande Kammaren biträdde res. 5. Huvudvotering: 209 för utskottet 54 för res. 5 53 avstod 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 1 v, 1 c, 14 mp För res. 5:     39 kd, 15 fp Avstod: 35 v, 16 c, 2 mp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="23">Punkt 14 (A-lotterierna) 1. utskottet 2. res. 8 (s, v) Votering: 160 för utskottet 156 för res. 8 33 frånvarande Kammaren biföll utskottets förslag. Partivis fördelning av rösterna: För utskottet:  2 s, 71 m, 39 kd, 17 c, 16 mp, 15 fp För res. 8:     120 s, 36 v Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="24">Övriga punkter Kammaren biföll utskottets förslag.</textBlock>
    <textBlock ix="25">FiU16 Utländska förvaringsinstitut Kammaren biföll utskottets förslag.</textBlock>
    <textBlock ix="26">MJU16 Hållbar utveckling Punkt 3 (Samhällsekonomiska och sociala aspekter i miljöarbetet) 1. utskottet 2. res. 3 (m) Votering: 245 för utskottet 71 för res. 3 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 36 v, 39 kd, 17 c, 16 mp, 15 fp För res. 3:     71 m Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="27">Punkt 21 (Slam i kretsloppet m.m.) 1. utskottet 2. res. 13 (kd) Votering: 224 för utskottet 39 för res. 13 52 avstod 34 frånvarande Kammaren biföll utskottets förslag. Partivis fördelning av rösterna: För utskottet:  122 s, 70 m, 1 v, 17 c, 14 fp För res. 13:    39 kd Avstod: 35 v, 16 mp, 1 fp Frånvarande:    9 s, 11 m, 7 v, 3 kd, 1 c, 1 fp, 2 -</textBlock>
    <textBlock ix="28">Punkt 40 (Miljölots på fartyg i Östersjön) 1. utskottet 2. res. 29 (fp) Votering: 299 för utskottet 16 för res. 29 34 frånvarande Kammaren biföll utskottets förslag. Partivis fördelning av rösterna: För utskottet:  121 s, 71 m, 36 v, 39 kd, 17 c, 15 mp För res. 29:    1 mp, 15 fp Frånvarande:    10 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="29">Punkt 55 (Rättvist miljöutrymme m.m.) 1. utskottet 2. res. 38 (v, mp) Votering: 265 för utskottet 51 för res. 38 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 1 v, 39 kd, 17 c, 15 fp För res. 38:    35 v, 16 mp Frånvarande:    9 s, 10 m, 7 v, 3 kd, 1 c, 1 fp, 2 - Charlotta L Bjälkebring (v) anmälde att hon avsett att rösta nej men markerats ha röstat ja.</textBlock>
    <textBlock ix="30">Punkt 57 (Strategi för miljöexport) 1. utskottet 2. res. 40 (c) Votering: 299 för utskottet 17 för res. 40 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 36 v, 39 kd, 16 mp, 15 fp För res. 40:    17 c Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="31">Punkt 65 (Energipolitiken) 1. utskottet 2. res. 47 (fp) Kammaren biföll utskottets förslag med acklamation.</textBlock>
    <textBlock ix="32">Punkt 73 (Rent vatten) 1. utskottet 2. res. 53 (mp) Votering: 300 för utskottet 16 för res. 53 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 36 v, 39 kd, 17 c, 15 fp För res. 53:    16 mp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="33">Övriga punkter Kammaren biföll utskottets förslag.</textBlock>
    <textBlock ix="34">MJU24 En samlad naturvårdspolitik Punkt 1 (Målkonflikter m.m.) 1. utskottet 2. res. 1 (m) Votering: 230 för utskottet 71 för res. 1 15 avstod 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 36 v, 39 kd, 17 c, 16 mp För res. 1:     71 m Avstod: 15 fp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="35">Punkt 7 (Strandskyddet) 1. utskottet 2. res. 5 (fp) Votering: 300 för utskottet 16 för res. 5 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 36 v, 38 kd, 16 c, 16 mp, 1 fp För res. 5:     1 kd, 1 c, 14 fp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="36">Punkt 11 (Naturreservat m.m.) 1. utskottet 2. res. 8 (fp) Kammaren biföll utskottets förslag med acklamation.</textBlock>
    <textBlock ix="37">Punkt 14 (Frivilliga avsättningar av mark m.m.) 1. utskottet 2. res. 9 (kd, m, c) Votering: 186 för utskottet 128 för res. 9 35 frånvarande Kammaren biföll utskottets förslag. Partivis fördelning av rösterna: För utskottet:  122 s, 36 v, 16 mp, 12 fp För res. 9:     70 m, 39 kd, 17 c, 2 fp Frånvarande:    9 s, 11 m, 7 v, 3 kd, 1 c, 2 fp, 2 -</textBlock>
    <textBlock ix="38">Punkt 15 (Ersättningsfrågor m.m.) 1. utskottet 2. res. 11 (kd) Votering: 189 för utskottet 39 för res. 11 88 avstod 33 frånvarande Kammaren biföll utskottets förslag. Partivis fördelning av rösterna: För utskottet:  121 s, 1 m, 36 v, 1 c, 16 mp, 14 fp För res. 11:    39 kd Avstod: 1 s, 70 m, 16 c, 1 fp Frånvarande:    9 s, 10 m, 7 v, 3 kd, 1 c, 1 fp, 2 - Rigmor Stenmark (c) anmälde att hon avsett att avstå från att rösta men markerats ha röstat ja.</textBlock>
    <textBlock ix="39">Punkt 44 (Konventionen om biologisk mångfald och WTO) 1. utskottet 2. res. 23 i motsvarande del  (v, mp) Votering: 263 för utskottet 52 för res. 23 34 frånvarande Kammaren biföll utskottets förslag. Partivis fördelning av rösterna: För utskottet:  122 s, 70 m, 39 kd, 17 c, 15 fp För res. 23:    36 v, 16 mp Frånvarande:    9 s, 11 m, 7 v, 3 kd, 1 c, 1 fp, 2 -</textBlock>
    <textBlock ix="40">Punkt 45 (Konventionen om biologisk mångfald och TRIPS-avtalet) 1. utskottet 2. res. 23 i motsvarande del  (v, mp) Votering: 264 för utskottet 51 för res. 23 1 avstod 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 1 v, 39 kd, 16 c, 15 fp För res. 23:    35 v, 16 mp Avstod: 1 c Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="41">Punkt 46 (World Commission on Dams riktlinjer) 1. utskottet 2. res. 24 (v) Votering: 264 för utskottet 52 för res. 24 33 frånvarande Kammaren biföll utskottets förslag. Partivis fördelning av rösterna: För utskottet:  122 s, 71 m, 39 kd, 17 c, 15 fp För res. 24:    36 v, 16 mp Frånvarande:    9 s, 10 m, 7 v, 3 kd, 1 c, 1 fp, 2 -</textBlock>
    <textBlock ix="42"> Övriga punkter Kammaren biföll utskottets förslag.</textBlock>
    <textBlock ix="43">6 §  Energipolitik</textBlock>
    <textBlock ix="44">Föredrogs näringsutskottets betänkande 2001/02:NU17 Energipolitik (prop.2001/02:143).</textBlock>
    <textBlock ix="45">Anf.  1  OLA KARLSSON (m): Fru talman! Det här betänkandet från näringsutskottet om energipolitik kommer att leda till ett av de viktigare energipolitiska besluten under denna mandatperiod. Som vanligt, höll jag på att säga, saknas statsrådet i kammaren. Det är statsrådet som ska vara ansvarig för energifrågor. Det är möjligt att han saknar tid för att vara här. Det är möjligt att han saknar lust att vara här och debattera i kammaren. Det är möjligt att han saknar kraft att vara här och debattera energi. Det har blivit så, fru talman, för det statsråd som är ansvarig för energifrågor. När det gäller debatter och beslut i riksdagen saknar Björn Rosengren energi. Det är inte så att det saknas utmaningar för energipolitiken. Tvärtom finns ett antal viktiga tunga frågor som vi borde hantera och som vi måste hantera för framtiden. Vi moderater ser tre stora utmaningar för energipolitiken. Den första är att skapa möjligheter för ökad elproduktion för att möta den kraftigt ökade elförbrukningen som vi ser i hela det nordiska elsystemet. Den andra utmaningen är att se till att minska koldioxidutsläppen från energisektorn. Den tredje utmaningen är att hantera effektproblematiken. Går man tillbaka till Energikommissionens siffror, dvs. den kommission som låg till grund för 1997 års energipolitiska beslut, kan man konstatera att förbrukningen då var ungefär 130 terawattimmar årligen. Man prognostiserade att fram till 2020 skulle förbrukningen ligga i spannet 150-170 terawattimmar. I fjol gjorde vi i Sverige av med 150 terawattimmar. Vi ser en ganska stadig ökning i hela det nordiska elsystemet på runt 1 % per år. Det innebär att på tio år ökar förbrukningen med 40 terawattimmar. När det sedan gäller koldioxidutsläppen vet vi att ska den ökade förbrukningen klaras med fossila bränslen kommer koldioxidutsläppen att öka dramatiskt. Avvecklar man dessutom kärnkraften kommer ökningen att vara än kraftigare. Skulle hela den svenska kärnkraftsproduktionen ersättas med kolkondens skulle Sveriges utsläpp av koldioxid mer än fördubblas. När det gäller frågan om effektproblematiken ser vi redan i dag hur det blir svårt att klara elförsörjningen kalla vinterdagar. Den räddning vi tidigare såg i den norska effektreserven har försvunnit i dag. De behöver den själv. Även Norge importerar i dag vid högbelastning. Då kan man fråga sig vilka svar som propositionen och riksdagsmajoriteten sätter upp för de utmaningarna. Jo, man säger att Sverige ska avveckla halva sin elproduktion. 70 terawattimmar ska bort. Men man talar inte om hur det ska ersättas. Man talar om gröna certifikat, vindkraft och nya kraftvärmebeskattning. Det kan möjligen mycket positivt räknat ge 20 terawattimmar om tio, femton år. Och då, fru talman, är det mycket positivt räknat. Regeringen sätter själv upp ett planeringsmål för vindkraften om 10 terawattimmar. Man kan titta tillbaka på resultatet av 1997 års energipolitiska uppgörelse med dess mycket kraftiga subventioner till vindkraften. Ungefär två tredjedelar av ersättningen till vindkraftsägarna är subventioner. Vad har den politiken lett till? Jo, det har ökat från 0,1 terawattimmar till 0,5 terawattimmar mellan 1995 och 2001. Hur ska regeringen och majoriteten nå målet 10 terawattimmar utan en massiv subventionskarusell? Fru talman! Vad är det som ska driva basindustrin i framtiden? Vad är det som ska driva den elintensiva industrin som gör av med 40 terawattimmar årligen? Det handlar om stålverken, gruvorna, skogsindustrin och kemiindustrin. Är det vindkraft som ska få vinscharna och linorna att gå i gruvorna? Är det gröna certifikat som ska elda stålverken och driva raffinörerna i skogsindustrin? Vore det de tomma orden från energiministern och energiförhandlarna som kunde eldas och användas skulle vi väl klara energiförsörjningen. Men nu räcker inte det. Hur ska industrins kraftförsörjning klaras när man avvecklar halva Sveriges elproduktion och inte har någonting att sätta in i stället? Ibland hör man företrädare från majoriteten säga att ingenting ska stängas om det hotar jobben. Är det så att företagen drabbas säger vi naturligtvis stopp. Men det är bara tomma ord. Vi ser redan effekterna av energipolitiken. Eka har flyttat en anläggning från Örnsköldsvik till Chile och en anläggning från Trollhättan till Brasilien och förlagt en anläggning i Norge i stället för i Sverige. Skälet är energipolitiken och elpriserna. Vi ser hur Avesta Polarit avvecklar i Degerfors och utvecklar i Finland. Vi ser hur Zinkgruvan varslar och hur Holmen Paper etablerar nästa maskin i Spanien i stället för i Norrköping. Samtidigt ser vi att i Finland fattar man de politiska besluten för att göra det möjligt att bygga ytterligare en kärnkraftsreaktor, den femte. I Sverige avvecklar man. Om några från majoriteten här i kammaren satt i styrelsen för företag som Stora Enso och M-real eller Avesta Polarit, var skulle de förlägga ny verksamhet eller säkra befintlig elintensiv verksamhet? Skulle det bli i Finland, där den politiska majoriteten fattar beslut för att säkra elförsörjningen, eller i Sverige, där majoriteten talar om att avveckla den? Fru talman! Det finns också skäl att fråga om vad uppgörelsen mellan partierna egentligen innebär. Björn Rosengren har som vanligt varit ute och pratat vitt och brett. Han har sagt att kärnkraften ska ha en dominerande roll även om 25 år och att den ska vara kvar om 40 år. Göran Persson har varit ute och tagit Björn Rosengren i örat. Jag vill fråga majoritetens företrädare: Vad är det som gäller? Kan vi lita på Björn Rosengren i det här fallet? Är det Björn Rosengrens besked om att kärnkraften har dominerande roll om 25 år och att den är kvar om 40 år som gäller? Barbro Andersson har möjlighet att ge besked. Jag tycker också att det finns anledning att något fråga om var Vänstern egentligen står när det gäller kärnkraften. Med viss förtjusning bläddrade jag fram och tillbaka på Vänsterns hemsida och hittade partiprogrammet, antaget på den 33:e kongressen år 2000. Där står det: "Kärnkraften måste därför avvecklas innan år 2010." Jag vill fråga Lennart Värmby: Gäller Vänsterns partiprogram, eller vad är det som gäller? Det finns också ett program från augusti 2000, där det står så här: "Bara nödvändigt underhåll ska få göras, men inga investeringar som kan förlänga reaktorernas livslängd och bygga fast oss i kärnkraften." Innebär uppgörelsen att Vänstern säger nej till investeringar för att förlänga reaktorernas livslängd, eller vad innebär uppgörelsen för Vänstern? Innebär den att man står kvar vid partiprogrammet, eller innebär den att man köper Björn Rosengrens uttalanden om att kärnkraften ska vara kvar i 40 år? Vad står Vänstern för i energipolitiken? Fru talman! Det finns mycket man kan säga om den här energipolitiken. Det finns många hårda ord som man kan använda om den, och den förtjänar hårda ord. Sverige behöver en bra elförsörjning. Vi behöver det därför att vår industri är beroende av den. Våra hushåll är beroende av tillgång till el till rimliga priser. Välfärden garanteras ytterst av människor i arbete. Många arbetar i elintensiv industri. Fru talman! Jag ska inte förlänga debatten nu, utan nöjer mig med att yrka bifall till reservation 2. I övrigt står jag självfallet bakom övriga moderata reservationer.</textBlock>
    <textBlock ix="46">Anf.  2  INGER STRÖMBOM (kd): Fru talman! Trots att propositionen har fått rubriken Samverkan för en trygg, effektiv och miljövänlig energiförsörjning så talar den inte om hur man ska skapa en trygg eller en effektiv eller en miljövänlig energiförsörjning. Det mesta är vaga inriktningsbeslut som ska utredas vidare. Det är således en svulstig rubrik i ett försök att dölja ett osäkert innehåll. Här finns ingen redovisning av hur de ca 70 terawattimmar som produceras i våra kärnkraftverk ska ersättas när kärnkraften avvecklas. Det enda produktionsmål som anges är 10 terawattimmar vindkraftsel till år 2012. Men resten då? Hur ska kärnkraften ersättas? Propositionen är ett resultat av en överenskommelse mellan Socialdemokraterna, Vänstern och Centern. Men t.o.m. inom Regeringskansliet finns det olika syn på vad som gäller för avvecklingen av kärnkraften. Enligt den ansvarige ministern dröjer det minst 40 år. Enligt statsministern ska det gå snabbare - kanske 39 eller 38 år, vad vet jag? Enligt miljöministern är kärnkraften garanterat inte avvecklad 2025. Vad är det för besked? Björn Rosengren finns som vanligt inte här i kammaren för att klarlägga detta. Jag menar att en sådan regering måste vi byta ut. LO drar slutsatsen att Socialdemokraterna, Vänstern och Centern ger oss höjda elpriser och sämre miljö. Den elintensiva industrin har precis samma uppfattning, och konstaterar dessutom att alla utom kraftindustrin blir förlorare på det förslag som vi ska diskutera i dag. Till skillnad mot i överenskommelsen om Barsebäck ska nu kraftindustrin få delta i planeringen av avvecklingen. Det tycker vi är positivt, för det kan kanske leda till att kraftindustrin får de långsiktiga spelregler som den så väl behöver för att kunna bidra till en trygg elförsörjning. Men, fru talman, att stänga ute den elintensiva industrin, det övriga näringslivet och hushållen, konsumenterna, från de diskussionerna är ett hot mot våra basnäringar, ett hot mot näringslivets konkurrenskraft och ett hot mot den ekonomiska framtiden i vårt land. Energifrågan berör oss alla. Fru talman! Den energipolitik som s, v och c driver går helt på tvärs mot den politik som svenska folket vill ha. Flera undersökningar bekräftar detta. Även om det inte sägs rakt ut i propositionen så sätter de tre partierna sin tillit till naturgasen. De tycks ha glömt det som har gällt ända sedan folkomröstningen 1980, nämligen att kärnkraften ska ersättas av förnybara energikällor. Naturgas är inte förnybart. Vi kristdemokrater anser att energipolitiken måste gå hand i hand med miljöpolitiken och med ekonomisk politik. Hela tiden har vi efterlyst grundläggande miljökonsekvensbeskrivningar av regeringens olika förslag på energiområdet. Men regeringen fortsätter att nonchalera miljöfrågan. Svenska folket har däremot insett att växthuseffekten är vårt största miljöhot. Lyssnar de tre partierna inte på Energimyndigheten, som i sina prognoser har visat att även om vi behåller kärnkraften så ökar koldioxidutsläppen fram till 2020? I dag rapporterar Miljömålsrådet att Sverige inte klarar målet att halvera utsläppen av växthusgaser. Stänger vi kärnkraften och låter naturgas bli den dominerande ersättaren så kan ju var och en inse att utsläppen av växthusgaser ökar katastrofalt och fullständigt oförsvarligt. Fru talman! Propositionen innehåller också ett svensktillverkat förslag till gröna certifikat. Vänsterpartiet är ute och försöker göra sig lustigt och talar vitt och brett om att certifikaten är en bra marknadslösning. Ja, om man med marknad menar att kostnaden för stödet till vindkraften ska tas ut direkt av konsumenten så är det kanske en marknadslösning. Men politiska beslut om en tvingande kostnad och storleken på denna gör att detta inte är en ren marknadslösning. Det är snarare så att marknadskrafterna sätts ur spel, och det resonemanget och den önskan känner vi ju igen som vänsterpolitik. Fru talman! Systemet med gröna certifikat är tänkt att träda i kraft redan om ett halvår. Men detaljerna är inte framme ännu. Vi kristdemokrater avslår förslaget. Skälen är många. Några av våra skäl är tidspressen, krångligheten, den politiska styrningen som inte kommer att ge några garantier för långsiktiga spelregler och sättet att lyfta stödet till förnybar el utanför budgeten och lägga det direkt på konsumenterna. Vi menar att ett system med gröna certifikat måste vara internationellt. Inte ens på vår gemensamma nordiska elmarknad tycker man att detta är ett bra förslag. I Danmark har intresset för både vindkraft och certifikat svalnat betydligt på sistone. I Finland kan man i värsta fall tänka sig att ställa upp på ett europeiskt certifikatsystem. Men i Sverige driver s, v och c att vi ska ta de mycket höga kostnaderna för att pröva oss fram i ett eget system som inte heller under de första åren ger någon ny el. Dessutom, fru talman, finns redan i dag ett frivilligt europeiskt system för handel med gröna certifikat. Fru talman! När det gäller vindraftsfrågan har agerandet från s, v och c skapat en grogrund för mycket oro och rädsla och många konflikter längs Sveriges långa kust. Det är viktigt att få allmänhetens acceptans för vindkraftsetableringarna. Vindkraften är, precis som alla de andra förnybara energislagen, en del i omställningen av energisystemet. Vi kristdemokrater anser att det är mycket angeläget att definiera de områden som skulle kunna accepteras som lämpliga, likaväl som vi måste definiera de områden som definitivt måste undantas från vindkraftsetablering. Så länge detta inte är gjort är fältet öppet för de högröstade företag som likt forna tiders kolonisatörer anser sig ha rättighet att ta för sig mot de närboendes vilja. Då får vi konflikter, och det skadar också vindkraften. Fru talman! Det är också tydligt att det behövs mer samlad kunskap om vindkraften och dess effekter. Därför anser vi att ett centrum för vindkraftsinformation på Gotland bör stödjas. Nu har det gått snart fyra år. Mandatperioden lider mot sitt slut. Vi kristdemokrater har inte funnit anledning att vika från de grundläggande riktlinjer för energipolitiken som vi har upprepat i våra motioner under hela mandatperioden. De finns återgivna i reservation 3 i betänkandet. Det innebär att kärnkraften ska avvecklas i takt med att den kan ersättas med förnybar el. Energibeslut ska föregås av genomarbetade miljökonsekvensbeskrivningar och kostnadsberäkningar. Vad Sverige behöver är en långsiktig och medveten energipolitik med fasta spelregler och en trygg och säker tillgång till el till rimliga kostnader. Sverige är inte längre en isolerad energimarknad utan en del av inte bara den nordiska utan faktiskt också hela den europeiska marknaden. På Europanivå måste Sverige aktivt verka för att en gemensam lägsta koldioxidavgift införs. Det, fru talman, vore en miljöinsats med effekter som slår alla våra inhemska energiförslag tillsammans. Det vore någonting för miljön. Fru talman! Vi kristdemokrater står naturligtvis bakom samtliga våra reservationer i betänkandet, men för att spara tid yrkar jag bifall endast till reservation 3.</textBlock>
    <textBlock ix="47">Anf.  3 EVA FLYBORG (fp): Fru talman! Vi fortsätter regera, utropade Göran Persson glatt på valnatten 1998. Så här snart fyra år efteråt kan vi inse att detta glada utrop har medfört ett mycket högt pris för Sverige och för miljön. Fru talman! När man går ut i en vanlig livsmedelsbutik och ska köpa mjölk, smör, bröd eller rökt skinka finns det ett bästföredatum så att man ska veta när gränsen är nådd för att födan ska vara tjänlig. Bortanför det datumet äter man på egen risk, och ganska snart börjar det att lukta illa om paketen. Vi borde ha ett bästföredatum även på politiska beslut. När det gäller energipolitiken är den gränsen sedan länge passerad. Ingen i debatten här i dag kommer att förneka att dagens energipolitiska beslut i allt väsentligt baserar sig på ett över 20 år gammalt beslut, nämligen folkomröstningen om kärnkraften 1980. Allt utgår ifrån detta så tolkade och även omtvistade beslut. Regeringen klänger sig envist fast vid det passerade som en bebis vid sin älskade napp. De vägrar inse att på 20 år har en hel del hunnit förändras och att deras mentala snuttefilt är både trasig, möglig och bortom all räddning. De energipolitiska riktlinjer som antogs i riksdagen 1997 och de nya som vi ska anta här i dag skadar Sverige både som industri- och miljönation. Särskilt allvarligt är det att genomföra den förtida avvecklingen av kärnkraften. Det innebär en kapitalförstöring som saknar motstycke. Det kommer att medföra välfärdsförluster på sikt. Miljön skadas, och det blir svårare att bekämpa arbetslösheten. De synliga effekterna ser vi tydligt. Elpriserna stiger, och hela samhällets energiförsörjning hotas vid stark kyla eller avbrott i någon del av nätet. Samtidigt har elförbrukningen ökat konstant. Sammantaget under år 2000 ökade elanvändningen med 2 % netto jämfört med åren innan. Även i fortsättningen förväntas elkonsumtionen öka med ca 2 % per år, allt enligt Energimyndigheten. Efterfrågan kommer att öka medan utsläppen borde minska. Risken för torrår och stränga vintrar kvarstår, och då, fru talman, ska Sverige stänga väl fungerande, rena och säkra svenska kärnkraftverk som ger en stabil tillgång till el. Regeringen hoppas att man snart ska hitta ersättning till 50 % av den svenska energiproduktionen, kanske genom att bygga många fler förfulande och störande vindkraftverk eller elda lite mer biobränsle i ett certifikatsystem som ger böter åt den som inte köper sin kvot av grön el. Fru talman! Det som inte syns, i alla fall inte till en början, är de ökade utsläpp som kommer att bli följden av detta energipolitiska beslut eftersom vi kommer att bli tvingade att importera mer energi producerad av olja och kol. Praktiskt nog ska det ske en bedömning av de miljömässiga konsekvenserna först efter det att hela Barsebäcksverket är stängt. Men redan i dag varnar Energimyndigheten för effekterna av stängningen av Barsebäck 2. Det finns, säger man, en klar risk för elbrist under torrår, speciellt i Syd- och Mellansverige. Utsläppen beräknas öka med 4-6 miljoner ton koldioxid bara vid avstängningen av Barsebäck 2. Det är verkligheten i Sverige. Om vi sedan multiplicerar detta med alla kärnkraftsreaktorer som Sverige har kan alla och envar förstå att detta är en miljöförstörande politik utan all like. Praktiskt nog syns inte de ökade koldioxidutsläppen i Sveriges statistik eftersom det är så fiffigt, fru talman, att energi som importeras statistiskt sett inte har några utsläpp. Ett utsläppens svarta hål är bildat. Så praktiskt! Björn "Houdini" Rosengren. Det låter det. Fru talman! Återigen har en proposition från regeringen i sin luddighet lyckats reta upp oss som är för en fortsatt användning av kärnkraft samtidigt som de som är emot också är sura. Kärnkraften ska avvecklas snabbt men samtidigt i allt väsentligt vara grund för svensk energipolitik under de närmaste 30-40 åren. Fast det fanns det ju ingen politisk majoritet för, sade Göran Persson. Det är inte alltid lätt att vara en tydlig opposition när det är så oklart vad regeringen egentligen vill och föreslår. Fru talman! Folkomröstningen om kärnkraften i Sverige genomfördes den 23 mars 1980, dvs. för över 22 år sedan. Under den här perioden har avsevärda tekniska framsteg gjorts inom många områden, självklart även inom energiområdet. Samtidigt har man också vunnit en ökad insikt om olika energikällors miljöeffekter, t.ex. i frågan koldioxid. Till detta kommer att både väljargruppers och t.ex. riksdagens sammansättning har förändrats sedan folkomröstningen genomfördes. De väljare som har tillkommit sedan 1980, drygt 2 ½ miljon, har inte fått uttala sig i kärnkraftsfrågan. Jag själv är t.ex. en av dem. I dag tycker svenska folket att kärnkraften ska vara kvar eller t.o.m. utvecklas. Kärnkraftstekniken har varit föremål för en snabb utveckling, inte minst på säkerhetsområdet. Vid diskussioner inför folkomröstningen fanns det heller inga som helst reservationer för att nya tekniska innovationer kan förändra såväl säkerhets- som miljöaspekter på kärnkraftsanvändningen. Det är orimligt att dagens och också morgondagens energipolitik ska styras utifrån 1980 års folkomröstning och de förhållande som då var kända. Utformningen av energipolitiken måste självfallet påverkas av nya omständigheter som har tillkommit sedan vi hade folkomröstningen, t.ex. har ju energifrågornas globala karaktär, inte minst genom växthuseffekten, blivit allt tydligare. Fru talman! Vi fortsätter regera, sade Göran Persson glatt på valnatten 1998. Så här fyra år efteråt kan vi inse att detta glada utrop har medfört ett mycket högt pris för Sverige och för miljön. Denna proposition är luddig och utan särskilt många skarpa förslag, och de förslag man har är i grunden felaktiga. Därför bör hela propositionen avslås, och regeringen bör komma tillbaka med ett nytt och bättre förslag. Jag rekommenderar varmt ett studiebesök i Finland, där den politiska majoriteten investerar för framtiden och vill bygga ny kärnkraft. Silja Line har flera turer varje dag. Fru talman! Bästföredatum är passerat för länge sedan för s:s, v:s och c:s energipolitik. Låt nu i stället nya krafter ta Sverige in i framtiden, där energipolitiken blir en tillgång och inte ett hinder! Jag står självklart bakom alla Folkpartiets reservationer, men jag kommer endast att yrka bifall till nr 1 och nr 6.</textBlock>
    <textBlock ix="48">Anf.  4  INGEGERD SAARINEN (mp): Fru talman! Så har då Socialdemokraterna, Vänstern och Centern stakat ut energipolitiken för de närmaste åren. Energipolitiken är ett diffust hastverk. Den är till för att låsa frågan inför valet. Den är ett maktpolitiskt redskap. Den är till för att möjliggöra olika regeringsbildningar och konstellationer efter valet. Det här är tredje gången Centern sviker kärnkraftsavvecklingen, det är andra gången Vänstern gör det, och jag vet inte vad vi ska säga om Socialdemokraterna som har haft regeringsmakten och kunnat genomföra den politik de har velat. De har kunnat följa folkomröstningsbeslutet från linje 2, om de har velat. Men de vill inte, och de har inte velat - eller också är det just det de har gjort: De har velat. Vi hade gärna velat delta i utformningen av propositionen från Miljöpartiet, men det gick inte eftersom vi avkrävdes att acceptera att det inte skulle finnas något slutår för kärnkraftsavvecklingen. Observera att det nu inte längre handlar om att vi inte ska ha någon årtalsexercis, som det pratades om efter 1997 års uppgörelse. Nu handlar det om att det inte ska finnas något slutår. Det är en avsevärd skillnad. Det kunde vi naturligtvis inte ha som utgångspunkt i energiförhandlingar, och därför kunde vi inte vara med. Av våra kontakter med industrin och kärnkraftsproducenterna har det framgått klart att utan slutår tror man inte på avveckling utan planerar för fortsatt drift under lång tid, och det är vad som sker nu: Man investerar för fortsatt drift under lång tid. Vår slutsats är att kärnkraftsavvecklingen är inställd. Den här propositionen, liksom många tidigare, går ut på att föra frågan från dagordningen inför valet. Ytterligare en gång är talet om avveckling bara retorik, både för Socialdemokraterna, Vänstern och Centern, och det är sorgligt att se. Chansen till makt efter valet är det som har avgjort partiernas ställningstagande. Ändå är det fortfarande så att kärnkraften är farlig. Uranbrytningen innebär stora faror både vad gäller strålning och andra föroreningar. I Sverige vill vi inte ha uranbrytning. Vi sade nej till det i kommunala folkomröstningar. Uranbrytningen orsakar cancerfall i de länder vi importerar uran ifrån. När det gäller driften har vi ett dåligt underlag om säkerheten. Ingen ordentlig säkerhetsanalys är gjord sedan 1979. Nu tillsätts en säkerhetsutredning, men den borde ha varit klar innan regeringen började förhandla med kärnkraftsindustrin, som man ju har lovat göra. Det hade varit ett självklart krav att den utredningen skulle vara klar då. Kravet på en ny utredning har funnits sedan 1988, då det visade sig att Oskarshamn 2 var mycket farligare än vad det borde vara. Risken för härdsmälta i Oskarshamn 2 är 25 gånger högre än ägaren Sydkrafts eget säkerhetsmål. Barsebäcksreaktorn har låg säkerhet. Så varför har denna utredning dröjt så länge? Varför är den inte klar nu när resultatet skulle ha behövt vara framme? Jag anser också att vi borde ha ett miljömått på kärnkraften. Hur många becquerelsekunder ger en kilowattimme upphov till? Hur många cancerfall i länderna vi köper uran från ger en kilowattimme upphov till? Vi vet också att det är betydande strålning i drift, och vi vet att avfallsfrågan inte är löst. Processen för att bestämma var och hur kärnkraftsavfallet ska förvaras ger upphov till stark kritik. Egentligen är det ju nu så att det är acceptansen i kommunerna som är avgörande för var avfallet ska placeras, inte säkerheten. Vi är också mycket kritiska till att Socialdemokraterna, Centern och Vänstern inte har använt sig av möjligheten att avveckla med marknadsmekanismer. Det har visat sig att just marknadsmekanismer är ett effektivt sätt att avveckla. Finansdepartementet har fått brev från Vattenfall där man vädjar om att kärnkraftsskatten ska bort. Man skriver: Om inte kärnkraftsskatten snart reduceras kommer det att leda till en förtida avveckling av ett eller flera kärnkraftsaggregat med påföljd att elpriserna stiger. Med kraftigt reducerad kärnkraftsskatt kommer den befintliga kärnkraften däremot att bli klart lönsam. Det är alltså denna skatt, som kan avveckla med marknadsmekanismer, som Rosengren har varit ute och erbjudit att kärnkraftsföretagen ska slippa, innan de ens har satt i gång förhandlingarna kring kärnkraften. Jag tycker att det är ganska absurt. Regeringen, Vänstern och Centern hade alltså möjlighet att välja en väg som skulle ha inneburit en avveckling, men de valde att inte ta den chansen. Man kan fråga sig varför. Att ta bort kärnkraftsskatten verkar vara regeringens öppningsbud till industrin, samtidigt som Rosengren har gått ut med att det kan ta 30-40 år innan kärnkraften är avvecklad. Det betyder en drifttid på ungefär 60 år. Det är en lång drifttid för en reaktor. Då går den hela sin livslängd ut. Jag tycker inte att man ska kalla det avveckling om reaktorerna går sin livslängd ut. Det här är i stället ett öppningsbud till kärnkraftsindustrin om att den lugnt kan investera och göra sina renoveringar, för de kommer att betala sig: Kärnkraften kommer att gå så länge den bedöms vara ekonomiskt lönsam. Det viktiga nya som händer i den här propositionen är resonemangen kring gröna certifikat. Den här frågan var Miljöpartiet intresserat positivt till, särskilt till en början, för idén är inte fel. Men det finns mycket kritik man kan rikta mot hur man har använt gröna certifikat i propositionen och hur det görs. Jag ska hålla mig till principerna nu för att inte bli för långrandig. Den viktigaste svårigheten nu är att marknaden blir väldigt begränsad. Det borde nog ha varit ett krav att man hade kommit överens inom Norden för ett sådant här system. Det blir alldeles för litet när man bara har ett system inom Sverige. Det har man också nästan klart sagt i propositionen, och därför har man inkluderat saker som man kanske egentligen inte vill ha i det här systemet: t.ex. storskalig vattenkraft finns inkluderad. Även om man säger att man inte har tänkt bygga ut några nya älvar finns de med i systemet som möjligheter till att få bidrag. Nytillskottet är väldigt viktigt, och här sätter man i propositionen en nivå på tio terawattimmar förnybar el till 2010. I EU har man arbetat fram ett förslag på vad länderna borde kunna åstadkomma, och där har man uppskattat att Sverige borde kunna åstadkomma 25 terawattimmar förnybar el till 2010. Men regeringen, Vänstern och Centern valde att lägga sig på mindre än hälften av vad EU tycker att vi borde kunna klara av. Dessutom kan de tio terawattimmarna i stort sett täckas av byte av bränsle i kraftvärmeverken. Enligt Energimyndigheten kan 14 terawattimmar per år täckas av bränslebyte från fossilt till biobränsle. Till 2010 behövs det då ingen tillkommande energi för att uppfylla det mål som Socialdemokraterna, Vänstern och Centern har satt. Ingen tillkommande energi behövs. De tio terawattimmarna kan täckas av bränslebyte. Sedan är det naturligtvis viktigt att det fungerar så att biobränslen blir lönsamma och att bränslebytena blir av. Det här är något som man har lovat att se över. Men det hade behövts ny kraft i systemet, särskilt om man menar någonting med en kärnkraftsavveckling. Nu väljer regeringen, Vänstern och Centern att lägga sig på en så skamligt låg nivå när det gäller förnybar el att ingen ny kraft behövs. Vindkraften har blivit väldigt märkligt behandlad i propositionen. Den riskerar att inte byggas ut alls till 2010. Förslaget om övergångsstöd till vindkraften är inte tillräckligt för att den ska få långsiktigt stabila villkor. För att investeringar i vindkraft ska komma till stånd måste regeringen ta fram ett nytt förslag till kompletterande stöd för vindkraften som ger en tillräcklig långsiktighet. Jag tycker också att man ska inrätta ett kompetenscentrum för vindkraft, och då vore Gotland en lämplig plats. Vindkraftsutredningen har lagt fram en del förslag till förenkling och samordning för att uppfylla lagar och regleringar kring vindkraft. Här tycker jag att regeringen borde komma med ett förslag för att man ska kunna åstadkomma denna samordning och förenkling av tillståndsprövningen som utredningen har tagit fram. Fru talman! Om vi skulle ha avvecklat kärnkraften som tanken var hade vi behövt göra någonting åt energisystemet. Man skulle ha behövt att ersätta kärnkraften med effektivisering, sparande och konvertering till nya energislag. Men grunden för en lyckad omställning är att marknaden fungerar. Därför är det så anmärkningsvärt att regeringen inte har visat någon lyhördhet för de signaler som tyder på att elmarknaden inte fungerar bra. På producentsidan svarar bara tre kraftproducenter, varav Vattenfall är den största, för nästan all produktion i Sverige, samtidigt som det finns betydande konkurrensfördelar för stora nationella producenter, och på konsumentsidan är läget bedrövligt. Det har många som har försökt att byta leverantör erfarit, eftersom de stora bolagen har maskat. Men det största problemet är att marknaden fungerar så att den gynnar att konsumenter använder mycket energi vid fel tid, alltså när systemet är hårt belastat. Konsumentkollektivet subventionerar dem som använder el på ett felaktigt sätt och vid fel tidpunkter. Detta är naturligtvis barockt, och det kommer inte att hjälpa att förbjuda direktverkande el eftersom det med detta system är så lönsamt. Man borde i stället göra direktverkande el till ett olönsamt alternativ. Fru talman! Jag hinner inte med alla viktiga saker som jag hade tänkt att säga. Jag glömde att säga att jag yrkar bifall till reservationerna nr 4, 11, 16 och 24, men jag står naturligtvis bakom alla våra reservationer.</textBlock>
    <textBlock ix="49">Anf.  5  BARBRO ANDERSSON ÖHRN (s): Fru talman! Energipolitikens mål är att på kort och lång sikt trygga tillgången på el och annan energi på villkor som är konkurrenskraftiga med dem i omvärlden. Energipolitiken ska skapa villkoren för en effektiv och hållbar energianvändning och en kostnadseffektiv energiförsörjning med låg negativ påverkan på hälsa, miljö och klimat. Energipolitiken ska också underlätta omställningen till ett ekologiskt uthålligt samhälle. Genom detta främjas en god ekonomisk och social utveckling i hela Sverige. Fru talman! Detta har jag och många andra sagt i debatten flera gånger, och det tål att upprepas därför att det är viktiga principer för energipolitiken. I dag tar vi ytterligare ett viktigt steg i förnyelsen och omställningen av det svenska energisystemet. Med 2002 års energiproposition fortsätter vi socialdemokrater det samarbete vi inledde med Centern och Vänsterpartiet i samband med 1997 års energipolitiska beslut. Tillsammans tar vi ansvar för framtidens energiförsörjning. Detta samarbete är en styrka för svensk energipolitik. Uppgörelser över den s.k. blockgränsen i riksdagen är viktiga för tydligheten och stabiliteten och är grundläggande för miljön, jobben, tillväxten och välfärden i vårt land. Riktlinjerna för energipolitiken ligger fast. Vad vi föreslår är en ny inriktning på de styrmedel som ska påverka utvecklingen mot en säker energiförsörjning till konkurrenskraftiga priser och med så lite negativ påverkan på hälsa och miljö som möjligt. I det betänkande vi behandlar i dag håller våra tre partier fast vid det samarbete och de mål som väglett svensk energipolitik alltsedan mitten av 1990-talet. Huvudinriktningen på åtgärderna ligger också fast. Det är genom forskning, utveckling och tillvaratagande av ny teknik som det uthålliga energisystemet skapas. Det nya med 2002 års beslut är som sagt att vi ändrar inriktning på de styrmedel som ska påverka utvecklingen på lite kortare sikt. 1997 års program innehöll subventioner till förnybar el och till minskad elanvändning. Utvärderingar visar att vi på vissa områden bör välja en något annorlunda väg. För det första innehåller propositionen en ny metod för att främja andelen miljövänlig och förnybar elproduktion. Syftet är att kraftigt öka ambitionsnivån, stimulera teknikutvecklingen och hålla nere kostnaderna. Vi vill införa ett system för handel med gröna elcertifikat som ska träda i kraft vid årsskiftet. Producenter av förnybar el ges rätt att ge ut och sälja sådana certifikat. Producenterna får därmed en extra intäkt utöver den intäkt som fås via elförsäljningen. Principen för gröna certifikat är att varje producent av grön el - t.ex. sol, vind, biobränsle - får dels sälja sin el på den gängse marknaden, dels sälja ett antal certifikat per producerad megawattimme. Dessutom föreslås särskilda åtgärder för att främja vindkraften och öka kunskapen om effekter av havs- och fjällbaserade vindkraftsanläggningar. För det andra innehåller propositionen åtgärder för att vi måste använda energi effektivare. En effektivare energianvändning stimuleras genom ökade satsningar på information och utbildning, kraftig förstärkning av den kommunala energirådgivningen och fortsatt upphandling av energieffektiv teknik. Förslagen innebär att lokala och regionala initiativ främjas i första hand och att de statliga insatserna får en tydlig inriktning på metodutveckling, rådgivning och information. För det tredje innebär propositionens förslag att kraftvärmens konkurrenskraft i energisystemet stärks, dels genom certifikatsystemet som ju omfattar biokraftvärme, dels genom att vi aviserar en förändring av kraftvärmebeskattningen så att kraftvärme i fjärrvärmesystemen beskattas på samma sätt som industrin. Samtidig produktion av värme och el är miljö- och energimässigt effektivt oavsett bränsle. Sammantaget innebär förslagen ökad produktion i våra kraftvärmeverk och därmed minskad import. För det fjärde meddelar vi i propositionen att det nu är dags att ta ytterligare ett initiativ i kärnkraftsfrågan. Att skapa förutsättningar för avveckling av kärnkraften har varit en av huvuduppgifterna för energipolitiken ända sedan folkomröstningen 1980. Avvecklingen inleddes med Barsebäck 1. Kärnkraften byggdes ut under en relativt kort period, mellan åren 1972 och 1985, och svarar i dag för ungefär hälften av Sveriges elproduktion. En alltför snabb avställning av återstående reaktorer skulle skapa stora problem för välfärden, sysselsättningen och miljön. Därför anser vi att när reaktorerna stängs måste annan konkurrenskraftig och miljövänlig elproduktion finnas på plats. I Tyskland träffades i juni 2000 ett avtal mellan regeringen och kraftindustrin beträffande stängningen av de tyska kärnkraftverken. Genom avtalet fastställs en total elproduktionsram. Ramen formuleras som en maximal energimängd som kan produceras i de befintliga reaktorerna under deras återstående livslängd. Parterna bedömer att denna energimängd är tillräckligt stor för att ersättande produktion ska kunna fasas in i en lämplig takt. Produktionsvolymen kan relativt fritt fördelas i tiden och mellan kärnkraftverken. När den avtalade totala produktionsvolymen är uppnådd ska samtliga reaktorer vara utfasade. Avtalet innehåller även åtaganden från båda parter avseende den framtida energiförsörjningen. Ett avtal liknande det som träffats i Tyskland kan ha betydande fördelar. Ett sådant avtal kan innebära att avvecklingen kan genomföras på marknadsmässiga villkor och medge tid för anpassning. De samhällsekonomiska kostnaderna för avvecklingen och riskerna för störningar i elproduktionen kan därigenom minska. Våra tre partier ska nu gemensamt analysera det tyska avtalet och se om en liknande överenskommelse kan åstadkommas i Sverige. Självklart måste den svenska överenskommelsen anpassas till svenska förhållanden som i flera avseenden skiljer sig från den tyska. Syftet bör vara att träffa en överenskommelse som skapar gynnsamma förutsättningar för en företagsekonomiskt försvarbar fortsatt drift och en successiv avveckling av den svenska kärnkraften. Detta ska ske samtidigt som annan miljövänlig elproduktion tas i drift och elförsörjningen tryggas. Omställningen av det svenska energisystemet måste ske på ett ansvarsfullt och kontrollerat sätt och med ett långsiktigt perspektiv. En bred politisk enighet och en nära samverkan mellan stat, kommun och näringsliv är en väsentlig förutsättning för en framgångsrik energipolitik. Regeringen kommer därför att bjuda in företrädare för kraftindustrin till överläggningar i syfte att nå en överenskommelse om en långsiktigt hållbar politik för den fortsatta omställningen av energisystemet. Sverige får med det beslut vi fattar i dag i kammaren en bred politisk majoritet i riksdagen för en energipolitik som tryggar elförsörjningen för såväl företagen som konsumenter, till konkurrenskraftiga priser och med liten negativ påverkan på hälsa och miljö. Det förtroendefulla samarbete som vi har på energipolitikens område utvecklas framöver genom nya överläggningar, dels kring sådana frågor som vi nu utreder och utvärderar, dels kring inbjudan till kraftbranschen om samverkan. Fru talman! Eftersom det här är min sista debatt i Sveriges riksdag, vill jag tacka alla kamrater i näringsutskottet för ett gott kamratskap och många friska debatter. Jag vill också särskilt tacka kansliet för det gedigna arbete ni gör som underlättar för oss ledamöter. Särskilt vill jag tacka Karin Falkmer, Christina Pettersson och Harald Bergström som liksom jag kommer att lämna riksdagsarbetet. Fru talman! Jag yrkar bifall till förslagen i betänkandet och avslag på samtliga reservationer.</textBlock>
    <textBlock ix="50">I detta anförande instämde Reynoldh Furustrand, Marie Granlund, Nils-Göran Holmqvist, Karl Gustav Abramsson och Anne Ludvigsson (alla s).</textBlock>
    <textBlock ix="51">Anf.  6  OLA KARLSSON (m) replik: Fru talman! Först av allt vill jag passa på tillfället att tacka Barbro Andersson Öhrn för väl förrättat värv som vice ordförande i näringsutskottet. Barbro har på ett väldigt trevligt sätt bidragit till att utskottet är ett mycket trevligt utskott att jobba och verka i. Sedan, fru talman, vill jag ställa några frågor till Barbro Andersson Öhrn. Den energipolitik som nu ska spikas tar ju sin utgångspunkt i att kärnkraften ska avvecklas, dvs. att halva den svenska elproduktionen ska avvecklas, och ändå säger Barbro Andersson Öhrn att det här tryggar elförsörjningen. Jag vill fråga: Vad ska ersätta denna halva svenska elproduktion? Vad är det som ska driva stålverken, skogsindustrin, kemiindustrin och gruvorna? Är det gröna certifikat? Är det vindkraftssubventioner? Är det ändringar i kraftvärmebeskattningen? Vad är det som ska trygga jobben i alla de industrier som är så viktiga för Sveriges välfärd? Min andra fråga är: Björn Rosengren har ju varit ute och sagt att kärnkraften kommer att ha en dominerande roll även om 25 år, och att den kommer att vara kvar om 40 år. Kan vi lita på Björn Rosengren? Gäller det som han har sagt om antalet år? Den tredje frågan är: Vi har nu fått besked om att det ska komma en ny stor utredning som ska titta närmare på den långsiktiga försörjningstryggheten. Om det nu är så att den här energipolitiken, som Barbro Andersson Öhrn säger, tryggar elförsörjningen, varför behövs det då en ny utredning?</textBlock>
    <textBlock ix="52">Anf.  7  BARBRO ANDERSSON ÖHRN (s) replik: Fru talman! När det gäller detta med antalet år, 40 år och 25 år, kom vi i 1997 års beslut fram till något som jag tyckte var väldigt bra. Vi avskaffade då den årtalsexercis som jag tyckte att vi hade fastnat ganska mycket i i folkomröstningen 1980. Vad vi ändrade på 1997 var att vi inte satte något slutdatum, utan vi satte ett datum för när omställningen till ett uthålligt energisamhälle skulle börja. Ola Karlsson uppehåller sig mycket vid basindustrin, den elintensiva industrin, sysselsättningen och välfärden. Det är bra, tycker jag, därför att det är oerhört viktiga frågor. Vi har hela tiden sagt att avvecklingen ska ske i en sådan takt att vi fortfarande slår vakt om sysselsättning och välfärd. Och vi har många gånger talat om basindustrin och den elintensiva industrin. Vad vi kan se efter det att vi har stängt Barsebäck 1 är att det inte har påverkat basindustrin och den elintensiva industrin ett endaste dugg. Sysselsättning och välfärd har inte minskat. Det blev en minskning under den tid då Ola Karlssons parti var i regeringsställning, men sedan har det skett en ökning. Jag noterar att Moderaterna i sin motion skriver att man avslår förslagen om mål för el producerad med förnybara energikällor, att man avslår målen och förslagen om vindkraften, att man avslår förslagen om stöd till solvärme, att man avslår lokala och regionala initiativ. Det finns ingenting som är nytt i den moderata motionen. Det finns ingenting som leder utvecklingen framåt, utan man håller hela tiden fast vid att man absolut måste koka vattnet med uran. Det måste man inte för att behålla basindustrin och den elintensiva industrin. Min motfråga till Ola Karlsson är: Hur tänker ni er det i en framtid, eftersom kärnkraften ändå inte kommer att finnas för evärdlig tid?</textBlock>
    <textBlock ix="53">Anf.  8  OLA KARLSSON (m) replik: Fru talman! För att svara på Barbro Andersson Öhrns fråga ser vi goda möjligheter att kärnkraften kan vara i 30-40 år till, och då finns det ingen anledning att i dag avveckla den i förtid och riskera elförsörjningen. Vi har gott om tid att utveckla kärnkraften vidare och att utveckla andra energislag under de många, många år som kärnkraften genererar den viktiga elen. Sedan är det ett bra besked från Barbro Andersson Öhrn att vi inte ska lita på Björn Rosengrens årtalsexercis. Den gäller uppenbarligen inte. De årtal som han är ute och pratar om har uppenbarligen inget stöd från majoriteten här i riksdagen. Jag måste ändå återkomma till frågan vad som ska ersätta halva Sveriges elproduktion, därför att det som majoriteten slår fast i betänkandet är ju att halva elproduktionen ska bort utan att tala om hur den ska ersättas. Man talar om gröna certifikat, man talar om planeringsmål för vindkraften, samtidigt som vi vet att dagens oerhört höga subventioner till vindkraften har lett till en mycket marginell ökning. Ändå tror man att man ska få fram ytterligare 10 terawattimmar vindkraft. Vad är det som ska ersätta de 70 terawattimmarna? Vad är det som ska göra att jobben säkras i den elintensiva industrin? Vi har sett ett antal företag som har flyttat tack vare energipriserna och energipolitiken. Vad tänker majoriteten göra?</textBlock>
    <textBlock ix="54">Anf.  9  BARBRO ANDERSSON ÖHRN (s) replik: Fru talman! Jag noterar att Ola Karlsson understryker den moderata energipolitiken, eller kanske bristen på energipolitik, när han upprepar att man inte behöver göra ett endaste dugg. Han menar att vi ska köra kärnkraften i 30-40 år till, och sedan får vi se. När de 30-40 åren har gått har ju alla kärnkraftverken tagit slut, och då står vi där och vet inte vad vi ska göra. Då blir det verkligen kris för basindustrierna och den elintensiva industrin. Då blir det kris för sysselsättning och välfärd. Det är därför vi vill börja nu. Vi har hela tiden talat om inhemska, förnybara energikällor. Det kan inte ha gått Ola Karlsson förbi. Vad vi säger i dag är att vi vill främja miljövänlig och förnybar elproduktion genom gröna certifikat. Vi vill använda energi effektivare. Vi vill förändra kraftvärmebeskattningen, och vi vill pröva det tyska systemet för avveckling av kärnkraften. Fru talman! Detta är ett bra sätt att fortsätta möta det kommande energibehovet och vara redo den dagen det är dags att stänga av ett eller flera kärnkraftverk.</textBlock>
    <textBlock ix="55">Anf.  10  EVA FLYBORG (fp) replik: Fru talman! Även jag vill instämma i de berömmande ord som riktats till Barbro Andersson Öhrn för det fina arbete hon har lagt ned som vice ordförande, och även för ett väldigt gott kamratskap. Jag vill dock ge Barbro några frågor på vägen, innan hon slipper ur vårt grepp. Även om man bortser från att vi har helt olika syn på energipolitiken och hur den ska lösas på kort sikt och på längre sikt har jag en fundering och en fråga. Hur och på vilket sätt kommer ett ökat koldioxid på fyra-sex miljoner ton per år vid stängning bara av Barsebäck 2 att bidra till en bättre miljö och en mer uthållig miljöpolitik? Det är ju vad Barbro Andersson Öhrn och regeringen säger sig företräda. Vad blir egentligen den totala ökningen av t.ex. koldioxidutsläppen om man nu stänger av alla kärnkraftverk? Vad man än tycker om kärnkraftsenergin är den i detta avseende ren i jämförelse med alternativen kol, olja, gas m.m. En väldigt försiktig fundering: Hur bidrar detta till en bättre miljö och till en bättre miljöpolitik? Det skulle jag gärna vilja veta.</textBlock>
    <textBlock ix="56">Anf.  11  BARBRO ANDERSSON ÖHRN (s) replik: Fru talman! Det är med en viss saknad jag kommer att slippa ur greppet, Eva Flyborg. Eva Flyborgs resonemang utgår från att kärnkraften ska ersättas med kol och olja. Så ska det inte bli. Vi har ju hela tiden talat om att den ska ersättas med inhemska, förnybara energikällor. Jag tror att det är viktigt att energipolitiken hänger ihop med klimatpolitiken. De är liksom intimt förknippade. I klimatpropositionen gör regeringen bedömningen att energipolitiken med utgångspunkt i 1997 års energibeslut bör bidra till att delmålet för perioden 2008-2012 uppnås och att en god grund läggs för att det långsiktiga klimatmålet kan uppnås. Man har alltså tittat på dessa båda saker tillsammans och sagt att detta är rätt väg att gå, för då kommer vi att kunna nå de mål vi har satt upp på både energipolitikens område och på klimatpolitikens.</textBlock>
    <textBlock ix="57">Anf.  12  EVA FLYBORG (fp) replik: Fru talman! De inhemska, förnybara energikällorna räcker ju inte som ersättning. de räcker inte på långa vägar. Det är ett stort, svart energihål som regeringen vill skapa i Sverige. Energimyndigheten har själv sagt detta. Om man nu inte vill tro på mig, Ola Karlsson, Inger Strömbom eller någon annan kanske man vill tro på Energimyndigheten. Jag tycker att det vore en bra utgångspunkt och på något sätt också ett renlighetskrav i den här debatten. Vi har olika utgångspunkter, och vi har olika inställningar till t.ex. rädslan för kärnkraft, strålning osv., men det som Energimyndigheten säger borde man väl kunna vara enig om? Energimyndigheten säger att koldioxidutsläppen kommer att öka med fyra-sex miljoner ton per år bara vid en reaktors avstängning. Tänk er då hela Sveriges kärnkraftspark. Det blir utsläpp som heter duga! Nästa fråga, fru talman, gäller statliga Vatenfall. Statliga Vattenfall, som ju regeringen bestämmer över, härjar i Europa och tvångsförflyttar människor som på den gamla goda Stalintiden. Man ödelägger stora områden i sin förtvivlade jakt på brunkol. Hur, Barbro Andersson Öhrn, medverkar detta till en ansvarsfull och uthållig miljöpolitik? Statliga Vattenfall är inte vilket företag som helst, utan det är en stor aktör på energimarknaden som regeringen också sätter stor tilltro till. Hur medverkar detta till en miljövänlig politik, Barbro Andersson Öhrn?</textBlock>
    <textBlock ix="58">Anf.  13  BARBRO ANDERSSON ÖHRN (s) replik: Fru talman! Låt oss återgå till klimatet och miljön. Jag tror att det är viktigt, och jag tror att det är viktigt att man håller ihop det här också. Eva Flyborgs resonemang går ut på att vi ersätter all kärnkraft med kol och olja. Det har inte jag tänkt mig, det har inte regeringen tänkt sig, och det har inte heller Centern eller Vänsterpartiet tänkt sig. Vi har tänkt oss att den ska ersättas med förnybara energikällor. Vi säger i dag väldigt tydligt vilka områden vi vill satsa på. Jag tycker inte att jag ska behöva upprepa det på den tid som vi har till förfogande. Det handlar om klimatet och miljön. I den här propositionen lägger regeringen också fram en strategi för minskad klimatpåverkan från energisektorn. Där betonar man vikten av internationellt samarbete och kostnadseffektiva insatser. Man fortsätter att arbeta med åtgärder i internationellt samarbete. På nationell bas utvecklas program för långsiktiga avtal med energiintensiv industri om åtgärder som reducerar utsläppen och sparar energi, och det pågår en utredning om hur ett system med handel med utsläppsrätter ska kunna utformas. Dessutom aviserar vi de gröna certifikaten. Ni säger i er motion att ni inte riktigt vet vad ni ska tycka om de gröna certifikaten. Nu hakar ni på den moderata reservationen och säger att ni inte vill vara med. De gröna certifikaten medverkar till en större del förnybar elproduktion i systemet. Det verkar precis i den riktning som gynnar klimatet.</textBlock>
    <textBlock ix="59">Anf.  14  INGER STRÖMBOM (kd) replik: Fru talman! Även jag vill naturligtvis instämma i det tack som har riktats till Barbro Andersson Öhrn. Vi har haft det väldigt trevligt i vårt utskott, och det är mycket tack vare Barbro. Man skulle kunna vänta sig att de tre partier som har gjort om energin skulle kunna anta de tre musketörernas valspråk "En för alla - alla för en". Men inte då! Det har man inte gjort. Socialdemokraterna har iakttagit fullständig tystnad efter överenskommelsen och efter att propositionen hade presenterats. Det är Vänstern som har varit ute över allt, runtom i landet, och försvarat överenskommelsen. Jag vill fråga: Varför tiger Socialdemokraterna? Skäms ni för resultatet? Inser ni kanske att det är en felaktig och skadlig politik som ni har skrivit under på? Är det s som vi ska betrakta som ansvarigt för energipolitiken i valrörelsen, eller har ni abdikerat? Det ser faktiskt ut så. Några månader före valet lämnade ni över debatten om energifrågorna till Vänstern.</textBlock>
    <textBlock ix="60">Anf.  15  BARBRO ANDERSSON ÖHRN (s) replik: Fru talman! Jag blir lite häpen. Nog har jag varit ute och debatterat om energin. Jag vet att Nils-Göran Holmqvist är ute och debatterar ganska mycket, och jag vet att Björn Rosengren är ute mycket, liksom näringsutskottets s-ledamöter. Det är ju inte alltid säkert att det refereras i tidningen, och det vet Inger Strömbom. Och vi som är politiker vet att det inte behöver vara sant även om det står i tidningen. Kristdemokraternas energipolitik är lite intressant. Ni skriver: "Kristdemokraterna anser att Sveriges energiförsörjning ska tryggas genom en långsiktig och medveten energipolitik . där inhemska förnybara energikällor och bränslen utgör en växande bas. - - - Den svenska kärnkraften ska fasas ut ur energisystemet i takt med att den ersätts med förnybar energi." Det är ju precis vad som står i propositionen, fast man använder lite andra ord. Och det var precis det som stod i 1997 års uppgörelse. Ändå kunde ni inte vara med. Jag noterar att ni den här gången har intagit en lite självständigare roll gentemot Moderaterna i detta. Det tror jag är till nytta för Kristdemokraterna. Jag tror att det är till nytta för den svenska energipolitiken att ni vågar ha en lite självständigare ställning och att ni inte rutinmässigt har anslutit er till alla reservationer utan att ni faktiskt tänkt igenom en del av det här. Jag skulle vilja ställa en fråga till Inger Strömbom. Ni säger, i likhet med många andra, att en stängning av Barsebäck 1 innebär en ökad import av dansk kolkraft. Men i nästa mening säger ni att är för en ökad internationell handel med el. Dessa båda är ju, så att säga, kommunicerande kärl. Tycker ni att det är bra med en ökad handel i Nordeuropa?</textBlock>
    <textBlock ix="61">Anf.  16  INGER STRÖMBOM (kd) replik: Fru talman! Det är glädjande att Barbro Andersson Öhrn uppskattar vår energipolitik, och den har vi utvecklat i reservation 3. Där framgår också att vi inte bara värnar om att det ska finnas god tillgång till el utan att vi också värnar väldigt starkt om miljön. Jag vill komma tillbaka till det resonemang som har förts här i de föregående replikerna. Flera socialdemokrater, däribland Barbro Andersson Öhrn, har uttalat sig mycket positivt om en ökad användning av naturgas i vårt land. Men nu har vi från talarstolen hört talet om att man ska satsa på förnybara energislag. Men Barbro Andersson Öhrn har inte här i dag kunnat förklara hur det ska gå till och hur vi ska få den förnybara energin att räcka till med den socialdemokratiska energipolitiken. Jag vill ställa en fråga: Vågar Barbro Andersson Öhrn här ge ett rakt och entydigt besked om att det inte är naturgas som ska ersätta kärnkraften? Det räcker med ett kort svar, ja eller nej.</textBlock>
    <textBlock ix="62">Anf.  17  BARBRO ANDERSSON ÖHRN (s) replik: Fru talman! Om jag är tvungen att ge ett kort svar, ja eller nej, blir det för svårt. Vi säger ganska tydligt att det inte ska införas något storskaligt naturgassystem som ska ersätta kärnkraften. Vi talar hela tiden om att det är inhemska förnybara energikällor som ska ersätta den. Men å andra sidan är diskussionen om naturgas intressant. Jag ser att fler och fler partier gör nya ställningstaganden i fråga om naturgasen och inser att om vi ska ha ett nordeuropeiskt system med internationell handel där vi inkluderar norra Europa, vi har Baltikum, Sverige, Norge och Finland, och vi kan nå Ryssland, och om man då kan se att man kan ersätta kol och olja med naturgas på kontinenten och om vi kan vara med på en liten kant i det systemet så tror jag att det skulle gynna klimatet alldeles ofantligt mycket. Det ska man inte var så rädd för. Därför kan jag inte säga ja eller nej. Men vi säger att det inte ska bli storskaligt. Vi upprepar vad som sägs i propositionen, att vi vill främja andelen förnybar och miljövänlig elproduktion genom gröna certifikat. Vi vill använda energi effektivare. Vi vill förändra kraftvärmebeskattningen. Vi vill pröva det tyska systemet för avveckling av kärnkraften. Fru talman! Detta är den väg som vi har föreslagit att man ska gå.</textBlock>
    <textBlock ix="63">Anf.  18  LENNART VÄRMBY (v): Fru talman! Efter Barbro Andersson Öhrns lysande inlägg skulle jag kunna gå ned och sätta mig igen. Hon är bra inte bara som vice ordförande i utskottet, hon har också på ett utomordentligt bra sätt lagt ut texten om det gemensamma arbete som Socialdemokraterna, Centerpartiet och Vänsterpartiet har gjort när det gäller denna proposition. Men för att det ändå ska komma till protokollet och till statistiken att jag har hållit ett anförande och att DN sedan inte slarvar på lamellerna så att man framstår som helt overksam i riksdagen så yrkar jag bifall till förslaget i näringsutskottets betänkande 17 och därmed till en av de absolut bästa propositioner som regeringen har lagt fram under denna mandatperiod, Ola Karlsson. Jag är stolt med självklart inte helt nöjd. Och det tror jag fru talman instämmer i. Som gammal miljökämpe vet Birgitta Dahl mycket väl att ambitionerna och den vilja man har inte alltid räcker till för att få det tempo på miljöarbetet som man kanske innerst inne vill ha. Men stolta kan vi vara, även om vi inte är helt nöjda. När vi nu förnyar 1997 års historiska överenskommelse mellan Socialdemokraterna, Centern och Vänsterpartiet tycker jag att man kan konstatera att 1997 års uppgörelse har tjänat den svenska energipolitiken väl. Den satte på allvar i gång den nödvändiga miljö- och energiomställningen som vi innerst inne alla vet är nödvändig. Och motiveringen är helt enkel och mycket klar, nämligen att vi, gott folk, inte kan fortsätta som tidigare med att dopa industrisamhället med förföriskt billig energi grundad på radioaktivt uran och fossila bränslen. Båda energikällorna är inte bara farliga utan också oändliga. Och en fortsatt dopning med sådan billig och farlig energi är helt enkelt förödande för mänskligheten. Dessa isotopa fossilerna, Ola Karlsson, ger alltför farliga biverkningar. Om vi fortsätter att dunka in den här uranbaserade och fossilbaserade energiförsörjningen så finns det ingen biologisk mångfald i framtiden. Kärnkraften går alltså på övertid, och det är känt från arbetslivet och näringslivet att övertid inte är av godo, det stressar folk sönder och samman, och man går in i väggen. Den väggen vill vi undvika. Då tycker vi att denna proposition och detta betänkande som stöder propositionen är bra steg på vägen. Propositionen och betänkandet bygger på erfarenhet samlad under många år, och vi inser att en hållbar tillväxt kräver en rejäl omstrukturering. Den måste man dock göra ömsint för att nå fram till de nödvändiga effektiviseringarna, den nya tekniken och den nya produktionen som i ökande grad i enlighet med denna proposition blir förnybar. Jag begriper inte de tidigare replikskiftena. Ni i den församlade men dock väldigt splittrade borgerligheten, alltså den del av borgerligheten som inte ingår i denna överenskommelse, har först och främst inga alternativ till att öka andelen förnybar energi. Och det fullkomligt lysande med denna proposition är att vi tar tag i det väsentliga, nämligen att öka andelen förnybar energi relaterat till den svenska konsumtionen. Så om vi skulle importera den smutsigaste danska kolkraften som vi kan hitta, Ola Karlsson - efter det borgerliga maktövertagandet i Danmark ser det tyvärr ut som om danskarna är på väg till en mörkblå energipolitik - hjälper det inte, eftersom andelen förnybar energi ökar år från år enligt denna proposition via dessa elcertifikat. Jag förstår därför inte er oro. Dessutom finns det möjlighet att höja ribban från 10 terawattimmar år 2010 till 15 terawattimmar år 2015 i fråga om den svenska elkonsumtionen. Och det måste väl ändå vara steg i rätt riktning som visar att vi rör oss åt rätt håll, och det tycker jag är det väsentliga. En annan del som vi satsar på är energirådgivning ute i kommunerna. Det påpekas mycket riktigt i reservationer att den kanske inte har varit en mätbar faktor i sammanhanget. Men i de nästan 300 svenska kommunerna ska man komplettera energikontoren med att direkt ha folk av kött och blod ute bland allmogen, och de ska dessutom ha ett vidgat uppdrag. De ska nämligen inte bara vända sig till de enskilda hushållen nu utan också till små och medelstora industrier. Och där finns det en mycket stor potential. Björn Karlsson på Linköpings universitet har mycket tydligt visat i exemplen Volvo och Electrolux att det tillverkas bilar, tvättmaskiner och liknande i Sverige med elförbrukning dubbelt upp per maskin. Och det finns ingen anledning. Man borde skämmas som svensk när den svenska industrin är så energiineffektiv. Jag vet att man i en kommande rapport kommer att visa att även små vanliga och hederliga svenska industrier faktiskt är lika slösaktiga. Det finns alltså en stor potential att hämta hem på det området, förutom att vi ökar andelen förnybar produktion i systemet. Jag tror för min del att det finns all anledning att samordna dessa utökade resurser till den kommunala energirådgivningen med det pågående Agenda 21- arbete som finns i många kommuner och det mycket ambitiösa miljömål som denna riksdag har spikat och som nu via Miljödepartementet ska verkställas runtom i vårt land. Att man samkör detta som Barbro Andersson Öhrn var inne på tror jag är oerhört väsentligt. En annan plusfaktor är kraftvärmen där vi är ense över alla partigränser om att det är effektivt oavsett bränsle att producera både värme och el. Detta skarpa förslag kommer fram på höstkanten i budgeten. Jag tror att kraftvärmebeskattningsfrågan tillsammans med de gröna certifikaten för biobränsleproducerad el ger underlag för att stänga Barsebäck 2, så är 1997 års uppgörelse säkert i hamn, och vi kan med full kraft ägna oss åt den nya energiuppgörelsen. Sedan talar vi också om samsyn, samarbete och samverkan. Och jag tror att den tyska modellen som jag har talat om när det gäller kärnkraftsavveckling mycket väl kan utvecklas till en svensk modell. Kan vi då ena oss med elproducenterna och på gemensam grundval och efter samordning av våra synpunkter få fram en vettig tabell för kärnkraftens avveckling ger det en ökad styrka och stabilitet inte bara för den svenska basindustrin utan också för Sveriges agerande ut i världen. Här talas det om att vi ska ersätta hälften av den svenska elproduktionen och att det skulle vara väldigt problematiskt. Gott folk, uppgiften är värre än så. I det europeiska energisystemet är över 90 % i dag icke förnybar energi i det totala systemet. När man då ska fördubbla från 6 till 12 % inom EU återstår 88 %. Likadant är det i världen som helhet. Det är alltså en väldigt stor arbetsuppgift som vi har framför oss. Och vi kan inte enbart begränsa vårt synfält till den svenska ankdammen. Vi i Vänsterpartiet tror att det är en styrka i miljöarbetet och energiarbetet om den svenska regeringen och den svenska riksdagen, åtminstone en bra majoritet, tillsammans med den tunga industrin och näringslivet kan ha samma målsättning och samma färdriktning. Det stärker möjligheterna att få igenom den politiken på internationell nivå. Gott folk! Den här propositionen och betänkandet är inte bara bra, det är bättre. Men det återstår självklart väldigt mycket att göra, kanske det mesta. En kritik som jag tycker är berättigad är att energipropositionen inte tar upp transportsidan, men vi har inte orkat behandla det området också. Men vi i Vänsterpartiet tycker för vår del att de gröna certifikaten är en så bra affärsidé att de borde vi införa även vad gäller drivmedel för att tränga undan bensin och diesel. Det hoppas och tror jag kommer förslag om så småningom. Det återstår mycket. När vi samlade upp allt som inte var färdigt och klart efter propositionsarbetet fick vi hela korgen full och mer därtill med olika utredningar, icke färdiga och icke fullföljda förslag som finns och som vi arbetar vidare med. Det samarbetet mellan Socialdemokraterna, Vänstern och Centerpartiet är ett envist segt arbete men ett mycket gott samarbete, skulle jag vilja säga. I det här arbetet har jag för min del i alla fall inte horisonten inställd på mandatperioder, alldeles oavsett hur det går den 15 september. Men om man nu fortsatt ska få en seg envis smålänning vid rodret tillsammans med s och c ska man kryssa Lennart Värmby vid valet. Det ska skickas speciellt via TT ut till landet. Vi har alltså en längre tidshorisont, nämligen att se framtiden som en möjlighet för kommande generationer, och då räknar man inte årtal. Jag önskar slutligen att den partipolitiska strid som rått sedan folkomröstningen om kärnkraft skulle kunna upphöra och att majoriteten skulle kunna breddas. Jag noterar, precis som Barbro Andersson Öhrn gjorde, att Kristdemokraterna har egna reservationer som andas stor förståelse. Man ställer bl.a. upp för de målsättningar som vi har vad gäller energimål för det förnyelsebara. Jag skulle gärna se att Miljöpartiet blev lite mindre fundamentalistiskt och något mer anpassade sig till verkligheten. Då skulle alltså en majoritet kunna breddas med kd och mp, och det vore en gudabehaglig gärning, tror jag. Att industrin och miljörörelsen inleder och fördjupar samtal och dialog är också en nödvändig förutsättning för framtiden och att certifiering, ISO 14 000, EMAS och indikatorer för att mäta parametrarna förbättras. Då skulle vi kunna nå fram till den situation där vi konsumenter också utnyttjar vår konsumentmakt. Det betyder, för att tala det engelska språket, att man ger power to the people. Det är faktiskt nödvändigt. Avslutningsvis, gott folk! Elcertifikat, energirådgivning, kraftvärme, avtal om kärnkraftsavveckling - det är många flugor i en smäll. Jag tror att det här blir en väldigt solig sommar med väldigt få flugor.</textBlock>
    <textBlock ix="64">Anf.  19  OLA KARLSSON (m) replik: Fru talman! Även jag har noterat att regeringens främsta språkrör i energifrågan nu är Lennart och Lennart. Det är de som är de främsta försvararna av regeringens energipolitik. Det gör att det finns skäl att ställa frågan vad Vänsterpartiet egentligen står för. Som jag sade i mitt anförande har jag botaniserat på Vänsterns hemsida och hittade där bl.a. partiprogrammet där det står: Kärnkraften måste därför avvecklas innan år 2010. Det här antogs i juni 2000, dvs. några år efter förra energiuppgörelsen. Gäller partiprogrammet fortfarande, Lennart Värmby? Den andra frågan gäller det som jag hittade i faktabladet Vänsterpartiet om kärnkraften. Där står det: Bara nödvändigt underhåll ska få göras, men inga investeringar som kan förlänga reaktorernas livslängd och bygga fast oss i kärnkraften. Då vill jag fråga: Vad innebär energipropositionen och uppgörelsen? Kommer investeringar som kan förlänga reaktorernas livslängd att tillåtas? Ja eller nej? Slutligen står det i ett arbetsdokument Förslag till inriktning för Vänsterpartiets energipolitik om vindkraft: Om tillämpningen av gröna certifikat inte räcker för att introducera vindkraft ska andra ekonomiska stöd säkerställa utbyggnaden. Hur stora subventioner vill Lennart Värmby och Vänstern se till vindkraften?</textBlock>
    <textBlock ix="65">Anf.  20  LENNART VÄRMBY (v) replik: Fru talman! Vilken ända ska man börja i? Vi börjar med partiprogrammet. Ingenting har fått förändras i vårt partiprogram. Man har sagt i ett kongressbeslut att det ska förändras vid nästa partikongress. Inte ett kommatecken fick flyttas. Det är förklaringen till att 2010 står kvar i partiprogrammet. Sedan kan jag lite skämtsamt säga att när vi arbetar, och det gör vi alla i partier med våra partiprogram i bakgrunden, kan vi inte alltid följa programmen slaviskt, det vore kanske t.o.m. dumt att göra det ibland. I det här fallet säger jag som i många andra fall att vi är moderna muslimer, Ola Karlsson, vi är inga talibaner utan håller oss till verkligheten och försöker att i görligaste mån tillämpa de grundvärderingar vi har. På den här punkten gäller inte partiprogrammet, och det kommer att ändras på nästa kongress. Vad gäller investeringar i rektorer var det lite hallå i massmedierna med anledning av att Barsebäck 2 investerade 116 miljoner, "avslöjade" massmedierna, för några veckor sedan. Då hör det till historien att det enligt min uppfattning vore ett tjänstefel om man inte investerade i Barsebäck 2 och alla andra reaktorer av säkerhetsskäl med tanke på hur farlig kärnkraften är om en olycka skulle inträffa. Det är alltså absolut nödvändigt att göra den typen av investeringar. Att fråga om man förlänger livslängden är som att strida om påvens skägg. Kommer vi fram till ett avtal med elproducenterna är det självklart att de får göra nödvändiga investeringar och avgöra, på marknadsmässiga villkor, vad de tycker är vettigt, förutom säkerheten. Men det är upp till dem att besluta om det. Vindkraften är, precis som all förnybar energi, något dyrare än "dopningsvarianterna" uran och fossila bränslen och behöver givetvis stöd för att marknadsintroduceras, men målet är att det inte ska finnas några subventioner.</textBlock>
    <textBlock ix="66">Anf.  21  OLA KARLSSON (m) replik: Fru talman! Det var klara och bra besked från Lennart Värmby att den text som står på Vänsterns webbsida om kärnkraften och subventionerna till vindkraften inte på någon punkt gäller. Dessutom är det trevligt att höra att även Lennart Värmby tycker att det är dumt att följa Vänsterpartiets partiprogram. Jag är övertygad om att det är många fler som tycker det. Skälet till att jag frågar är ändå det att vi hör en av de andra huvudaktörerna i uppgörelsen, Björn Rosengran, tala om att kärnkraften ska ha en dominerande fortfarande om 25 år och att han ser att kärnkraften är kvar om 40 år. Vad är det som gäller? Vilka ingångsvärden ska man gå in i från majoritetens sida i förhandlingarna? Är det partiprogrammets text som det är dumt att följa, eller är det Björn Rosengrens tolkning om kärnkraft i minst 40 år till som gäller? Vad är det Vänsterpartiet kommer att stå upp för och säga i valrörelsen och energidebatten? Hur länge vill Lennart Värmby ha kvar kärnkraften?</textBlock>
    <textBlock ix="67">Anf.  22  LENNART VÄRMBY (v) replik: Herr talman! Hur länge vill Lennart Värmby ha kärnkraften? Ju fortare vi avskaffar eländet, desto bättre. Den går på övertid redan nu, precis som de fossila energikällorna. Men sedan har vi en bister verklighet att ta hänsyn till. Det är därför, med denna bistra verklighet som innehåller många olika grupperingar och intresseriktningar och annat som man ska balansera mellan, som det t.o.m. är omöjligt att följa partiprogrammet. Inte ens Ola Karlsson och Moderaterna följer sitt partiprogram slaviskt, utan det gäller att anpassa de grundvärderingar man har till en bister verklighet. Ola Karlsson frågar om antal år. Vi får se när vi har resonerat färdigt med elproducenterna vad vi kan komma fram till och är överens om. Det är oerhört viktigt. Den tyska modellen förutsätter att olika parter sitter vid ett förhandlingsbord och resonerar sig samman. Efter det, när man har skrivit under det avtalet, har man en gemensam färdriktning, och det är en styrka. Det går inte att spela, inte ens vid ett fotbolls- VM, med ett splittrat lag. Det gäller också i energipolitiken. Ola Karlsson sade att vi inte följde vårt partiprogram på en enda punkt. Visst gör vi det, men jag spetsade till lite beträffande vindkraften och sade att målsättningen vad gäller förnyelsebar energi är självklart att vi ska ha noll öre i bidrag på sikt. På samma sätt som samhället en gång i tiden byggde ut vattenkraften här i Sverige och pungslog allmogen med höga taxor, avgifter och skatter för tunga investeringar i svensk vattenkraft, på samma sätt som man med skattepengar subventionerade och stöttade upp kärnkraftens introduktion är det alltså nödvändigt att stötta upp ny teknik, i detta fall förnyelsebara energikällor, i början. Vindkraften, solkraften, ja, nämn vad du vill, geotermi osv. är inte kommersiellt gångbara eftersom de nu dominerande energislagen har försteg på marknaden. Så nog följer vi de intentioner och målsättningar som vi har i våra program.</textBlock>
    <textBlock ix="68">Anf.  23  INGEGERD SAARINEN (mp) replik: Herr talman! Det är ett problem att de institutionella villkoren och strukturen på elmarknaden inte alls skapar förutsättningar för en omställning av energisystemet. Det saknas mekanismer som säkerställer balans mellan utbud och efterfrågan, och det har resulterat i att staten tvingas upphandla ytterligare kapacitet när det behövs. För att marknaden ska kunna fungera måste konsumenterna i mycket högre grad få medverka i prisbildningen och handeln. Konsumenterna måste få riktiga prissignaler och kostnadsincitament, och det finns inte över huvud taget med nuvarande system. Hur ser Lennart Värmby på Miljöpartiets krav på en utredning av ett nytt elhandelssystem för att bl.a. få en bättre prissättning på effekt?</textBlock>
    <textBlock ix="69">Anf.  24  LENNART VÄRMBY (v) replik: Herr talman! Jag anser inte att det behövs någon ny utredning när det gäller just effekthandeln. Det uppdraget finns redan nu hos de myndigheter som har att handskas med detta. Kommer man inte fram med ett något så när vettigt förslag till den 1 januari nästa år kan det finnas anledning att återkomma och kanske utreda det hela. Men Ingegerd Saarinen har helt rätt i att det här med effekthandel inte fungerar på den nya elmarknaden - och den kritiken kommer inte bara från Miljöpartiet. Ska man vara lite filosofisk kan man säga att det är sällan någonting som är nytt fungerar fullt ut. Vi får jobba vidare med att höja kvaliteten. Och ett inslag i den kvalitetshöjningen handlar om att få fram att vi som konsumenter inte ska betala de preliminära debiteringarna, utan vi ska betala för den faktiska konsumtionen. På sikt fordras det helt enkelt att vi har timmätare i varje hushåll, hos varje abonnent.</textBlock>
    <textBlock ix="70">Anf.  25  INGEGERD SAARINEN (mp) replik: Herr talman! Som bekant är partierna inte överens om takten i avvecklingen, vare sig Vänstern och Centern i förhållande till Socialdemokraterna eller socialdemokraterna internt, men det finns ju en viktig avvecklingsfaktor som underlättar att avvecklingen verkligen kan ske, och det är kärnkraftsskatten. Hur ser Lennart Värmby på kärnkraftsskatten? Är ni, liksom Rosengren, med på att innan förhandlingarna med kärnkraftsindustrin börjar erbjuda ett borttagande av kärnkraftsskatten?</textBlock>
    <textBlock ix="71">Anf.  26  LENNART VÄRMBY (v) replik: Herr talman! Nej, jag är inte beredd att bjuda en ettöring i förskott, men det är ett väl känt faktum att elproducenterna gärna skulle vilja få bort den här produktionsskatten, som de hävdar är helt unik i Europa och världen. Jag har en viss förståelse för att de för fram det som ett av kraven. De lär komma med fler när vi väl sätter oss ned och resonerar om saken, och då får man se vad den ena ger och vad den andra tar. Syftet är att komma överens om en avvecklingsplan för kärnkraften på svensk grund. Och kan vi komma överens lär det väl i slutändan kosta någonting från statens sida. Väl så viktigt är att vi under den här mandatperioden har ökat skadeståndsansvaret för reaktorägarna. Nu handlar det om ifall de här europeiska eller internationella förhandlingarna om Pariskonventionen går i lås. Den svenska regeringen har drivit på när det gäller de här internationella låsningarna, att man inte kan ta ut hur mycket som helst av reaktorägare. Det handlar om att ansvaret fullt ut ska bäras av respektive reaktorägare. Kan vi komma fram den vägen är det ett annat sätt att lägga de verkliga kostnaderna på producenten, och det kan i sin tur bidra till att energimixen förändras snabbt inte bara i Sverige utan också i världen.</textBlock>
    <textBlock ix="72">Anf.  27  INGER STRÖMBOM (kd) replik: Herr talman! Till att börja med vill jag säga att jag blev glad eftersom Lennart Värmby faktiskt lyckades ge ett litet klarläggande när det gäller de frågor som vi har haft uppe tidigare som den socialdemokratiska representanten inte gav något svar på. Lennart Värmby sade att de förslag som finns i propositionen räcker till att stänga Barsebäck 2. Det är fint, men vad händer sedan? Det vill vi fortfarande ha svar på? Sedan gäller det betalningen för det fortsatta omställningsarbetet, Lennart Värmby. Det är inte gratis. Det kostar mycket. Vad har Vänstern för kalkyler för detta? Lennart Värmby sade att vi, när det gäller energipolitiken, inte ska begränsa vårt synsätt till den svenska ankdammen. Det var även jag inne på, fast jag använde andra uttryck. Jag vill hävda igen att en del av kritiken mot det här svenska systemet med gröna certifikat just är att det är så helsvenskt, så blågult och enbart begränsat till Sverige. Här pratar ju Lennart Värmby mot sig själv, ställer upp på det som är ankdammsinriktat men talar om att det är fel. Hur ska det vara, Lennart Värmby? Vad händer när vi med propositionens hjälp har klarat att utveckla så mycket förnybar el att vi kan stänga Barsebäck 2? Var ska vi ta det förnybara ifrån? Och vad får det kosta?</textBlock>
    <textBlock ix="73">Anf.  28  LENNART VÄRMBY (v) replik: Herr talman! Det var många frågor som Inger Strömbom fick plats med i den här begränsade repliktiden. Vi kan börja med att Inger Strömbom sade att jag pratar mot mig själv. Det är mycket möjligt. Men Hegel, denne gode filosof, pekar just på att motsättningarna tes och antites blir syntes. Kan man då personifiera hur man når fram till syntesen - och det tycker jag ändå att vi har gjort i den här propositionen - är det inte på något sätt negativt. Det är alltså inte negativt att prata mot sig själv om man samtidigt har svaret på sin egen fråga. Sedan gäller det certifikaten, för att bli lite mer seriös. Att de skulle vara så unikt svenska är helt fel. Det här med certifikat är alltså ingen idé som vi har suttit och kläckt i någon kammare här i Stockholm under energiarbetet, utan det finns sådana förslag och tankegångar runtom i energivärlden. Danskarna var långt framme. Arbetet med att genomföra det hela gick i stå, men förslaget finns utarbetat och beslutat i det danska parlamentet. Och det finns idéer på fler ställen. Dessutom finns det frivilliga certifikatsystemet, som holländarna håller i. Därför tror jag är det är tvärtom, att man när man har tröttnat på att via skattsedeln betala vill göra precis som vi gör här med certifikaten. Vi för ju ut kostnaden utanför statsbudgetens trånga ramar och tak och lägger den på konsumenterna. Ingenting är gratis - det är helt rätt - men med det här systemet får vi fram ett verktyg som gör att vi hela tiden kan skruva upp ribban. Andelen förnyelsebar el ökar i systemet, och det tycker jag är mycket bra. Då kan certifikaten alltså vara effektiva som verktyg, och jag tror för min del att det blir en exportvara, inte minst inom EU nu när EU ska fördubbla andelen förnyelsebart. Sedan handlar det om kostnader och vad som ska ersätta vad. I propositionen säger vi 10 TWh förnyelsebar energi fram till år 2010, och vi vet på ett ungefär vad det kommer att bli. Det finns noga kartlagt. Vad som sedan återstår är teknikutveckling och annat. Vi får väl se. Det är väl bra att vi inte vet alla svar 50 år i förväg. Vem skulle då tycka att det är spännande med framtiden?</textBlock>
    <textBlock ix="74">Anf.  29  INGER STRÖMBOM (kd) replik: Herr talman! Jag blir faktiskt förvånad när Lennart Värmby och Vänsterpartiet tycker att det är bra att vi kan lyfta stora kostnader utanför statsbudgeten. Då syns de ju inte, och då kommer nästa fråga: Finns det fler politikområden som man kan köra på sidan av statsbudgeten? Sedan kan jag berätta att jag har ägnat mig åt att titta i gamla protokoll. Vi hade en debatt den 25 mars 1999. Då sade Lennart Värmby: Vi säger klart att Sverige ska följa Kyotoöverenskommelsen vad gäller koldioxid. Naturgas finns redan i systemet längs västkusten och som bränsle i en och annan bil och buss. Någon storskalig etablering av naturgasen tror jag definitivt inte på och absolut inte genom vår vedbod nere i Småland. Men i dag måste man ställa frågan: Hur ser verkligheten ut? Den har förändrats. Det där stämmer inte längre, och gasen går genom vedboden, och jag vill fråga: Är Lennart Värmby och Vänsterpartiet anhängare av att vi också ska använda naturgas för att klara av det framtida elförsörjningsbehovet, eller hur ska vi klara det behovet? Var ska vi ta elen ifrån?</textBlock>
    <textBlock ix="75">Anf.  30  LENNART VÄRMBY (v) replik: Herr talman! Vad tiden går fort! Sade jag så kloka ord i mars 1999? Vad gäller naturgasen är det i ärlighetens namn på följande sätt: Oavsett bränsle - det gäller även naturgasen - är det energieffektivt och samhällsekonomiskt om man eldar både för värme och el jämfört med att elda samma bränsle för kondens eller enbart för fjärrvärme. Nu har vi naturgas i Västsverige och en bit in i vedboden. Det är sant. Jag har själv varit med och beslutat om bidrag till den ledning som går in till Gnosjö med omnejd och Gislaved. Med vår energiproduktion, inklusive naturgas, tränger vi undan kolkraften till marginalen enligt Björn Karlssons välkända recept, professorn i Linköping. Jag är inte för någon storskalig introduktion; det är inte alls det som det är fråga om. Vi gör alltså en god gärning totalt sett i världen och Europa när vi tränger undan kolkraftsbaserad energi, och det är det som man alltid räknar på. Det räknar ni i oppositionen ständigt på. När det handlar om att ersätta Barsebäck säger ni att det kommer smutsig kolkraft från Tyskland och Danmark. Det är helt rätt. På marginalen gör det ju det. Men om vi sätter in naturgas som är kraftvärme är det energieffektivt och miljövänligt i viss utsträckning. Det är alltså inte helt fel att det blir så. När det gäller Kyotoavtalet ingår där också möjligheten att handla med utsläppsrätter och andra mekanismer som vi tycker det är viktigt att man utnyttjar. Det handlar återigen om en helhetssyn, inte bara på Europa utan på världen. När nu Kinas och Indiens ekonomier växer i snabb takt - i huvudsak baserar de sin elproduktion på kolkraft - är det viktigt att vi ligger i framkant i Sverige med teknik och möjligheter att erbjuda kommersiellt gångbara och vettiga lösningar som inte är fossil- eller uranbaserade. Det är därför vi i Vänsterpartiet driver på utvecklingen i Sverige.</textBlock>
    <textBlock ix="76">Anf.  31  EVA FLYBORG (fp) replik: Herr talman! Jag känner mig för ett ögonblick tillbakaflyttad till Kurt Olssons glansdagar i Sveriges Television, när Lennart Värmby talar om tes och antites och syntes osv. Det kanske inte är så konstigt. Det var ju även då den triangelspelande Gudrun som var stjärnan i showen. Jag tyckte det var väldigt bra att Lennart Värmby i det sista replikskiftet med Inger Strömbom erkände, till skillnad från majoritetens företrädare, att stängningen av Barsebäck 2 kommer att medföra ökade utsläpp. Det var vad Lennart Värmby sade. Herr talman! Jag vill fråga Lennart Värmby på vilket sätt detta ökade koldioxidutsläpp, som enligt energimyndighetens beräkningar är mellan fyra och sex miljoner ton per år, kommer att bidra till en bättre miljö och ökad miljövänlighet som propositionen talar om? Dessa siffror gäller enbart stängningen av Barsebäck 2. Men jag ser gärna att man kan tala om det i lite vidare perspektiv också. En annan sak gäller detta med breda och stabila majoriteter. Jag funderade lite på det. Man kan räkna i huvudet vad Socialdemokraterna, Vänsterpartiet och Centerpartiet blir tillsammans. Det handlar om en handfull rösters övervikt. Är det inte väl magstarkt att tala om det som breda stabila majoriteter, Lennart Värmby?</textBlock>
    <textBlock ix="77">Anf.  32  LENNART VÄRMBY (v) replik: Herr talman! Bred och bred - den är över blockgränserna. Det är inte alltför vanligt med den typen av uppgörelser. Jag sade förut i mitt anförande - eller om det var i någon replik - att jag gärna hälsar i första hand Kristdemokraterna och Miljöpartiet välkomna. Ni i Folkpartiet är tillsammans med Moderaterna lite udda i den linje ni driver energipolitiskt. När det gäller ökade utsläpp och hur man räknar på marginalen ställer jag upp på räknesättet. Men det är ändå så att vi har infört en elmarknad. Det borde ligga i intresset från liberalt håll att vi har fått en marknad. Man blir då lite schizofren som statsmakt och på den politiska sidan. Tanken är att marknaden ska lösa effektproblemen. Jag kan inte begripa att inte ni från det borgerliga hållet mycket hårdare har drivit på detta. Jag upplever det som att det är vi på vänstersidan som har drivit på när det gäller effekthandeln. Jag kanske vantolkar ert förslag, men Folkpartiet har en reservation tillsammans med Moderaterna som jag tycker är lite märklig. Ska det vara statens ansvar att bygga upp en överkapacitet för de kallaste dagarna eller veckorna vart tionde år? När vi nu har en marknad ska vi då inte försöka finslipa marknadsinstrumenten så att de löser problemet? Vi från det politiska hållet ska ge färdriktningen med en ökande andel förnyelsebart. Även om vi ersätter Barsebäck 2 med smutsig dansk kolkraft har vi år 2010 ett minimum av 10 terawattimmar förnyelsebart i systemet, vilket vi inte har i dag. Vi räknar ju inte in den gamla vattenkraften. Detta handlar om ny förnyelsebar energi. Om vi skulle följa Folkpartiets och Moderaternas reservation står vi och stampar på status quo. Ni är t.o.m. ute och simmar i så grumliga vatten att ni kan tänka er att bygga nya reaktorer. Då blir det ännu fler att avveckla, och det vill jag inte gärna göra.</textBlock>
    <textBlock ix="78">Anf.  33  EVA FLYBORG (fp) replik: Herr talman! De som företräder en majoritet av svenska folket vad det gäller kärnkraften och dess vidare användning kan man kanske inte kalla udda utan möjligtvis de som tycker tvärtemot. Förnyelsebar energi fram till 2010 är förhoppningar. Det vet Lennart Värmby. Det är ingenting vi kan se nu. Det är ingenting som Lennart Värmby kan veta. Det är fromma förhoppningar från denna bräckliga majoritets sida. Jag fick inget svar på frågan hur de ökade koldioxidutsläppen medverkar till en bättre miljö. Jag har förståelse för att Lennart Värmby inte har svar på det. Statliga Vattenfall har vi pratat om tidigare, Lennart Värmby. De härjar i Europa och tvångsförflyttar människor som på den gamla goda Stalintiden. Det kanske känns hemtamt för Lennart Värmbys del. De ödelägger stora områden i sin jakt på brunkol. Hur medverkar detta till en ansvarsfull miljöpolitik? Vad har Lennart Värmby och hans parti gjort för att hindra statliga Vattenfall?</textBlock>
    <textBlock ix="79">Anf.  34  LENNART VÄRMBY (v) replik: Herr talman! Jag vet inte om förhoppningarna är så fromma. Som ateist har jag lite svårt att se mig i den fromma rollen. Men i propositionen talas det om ett verktyg, certifikat, och en målsättning. Det handlar om en kvotering in i systemet. Det vore märkligt om det inte skulle fungera. Det är ju ett slags beskattning, ärligt talat. Skatter brukar fungera. Om jag var otydlig när det gäller bättre miljö vill jag säga att det självklart är så att ökade utsläpp av koldioxid inte förbättrar miljön. Vår ambition är att avveckla både kärnkraft och de fossila bränslen som släpper ut koldioxid. Då får man gå på två ben samtidigt. Jag vill upprepa att vi ökar andelen förnyelsebart samtidigt som vi avvecklar kärnkraften. Den svenska delen av förnyelsebar energi ökar stadigt. Det är åt rätt håll. Varför kan ni inte följa med på den vägen? Angående Vattenfall och brunkolen blir jag lite fundersam. Spelar det någon roll vem som äger brunkolen i Tyskland? Spelar det verkligen någon roll? Den bryts ju oavsett ägare enligt den tyska energiförsörjningen. Jag kan inte förstå varför Vattenfall skulle känna sig mer skurkaktiga än en tysk eller fransk ägare, eller vem det nu är som äger kolbrytningen i Tyskland. Inom parentes sagt subventioneras den med EU:s goda minne, tyvärr. Det gör att brunkol och annan kol eldas alldeles för mycket och för ofta i det europeiska energisystemet. Det finns sysselsättningsskäl och andra goda förklaringar bakom det enligt de tyska, franska och spanska regeringarna och dem som ägnar sig åt kolbrytning. Att Vattenfall har trätt in på den europeiska arenan och vill slåss om energimarknaden ser jag som i huvudsak positivt. Varför ska vi överlåta det åt andra företag? Jag vill definitivt inte privatisera Vattenfall, som ni på den borgerliga kanten vill. Det skulle inte lösa ett enda problem, däremot kanske göra en del kupongklippare på aktiesidan glada.</textBlock>
    <textBlock ix="80">Anf.  35  ESKIL ERLANDSSON (c): Herr talman! Jag vill yrka bifall till förslaget i betänkandet. Genom det samarbete som förevarit mellan Socialdemokraterna, Vänsterpartiet och Centerpartiet och som resulterat i föreliggande betänkande ges aktörerna på energimarknaden långsiktiga och fasta spelregler. Det är bra för alla. Det är bra för alla aktörer. Det är bra för den lilla aktören och den stora aktören. Det är bra för såväl konsumenter som producenter. Det är bra för hushållskunder och för industrikunder. Det är inte minst bra för miljön att vi skapar dessa långsiktiga fasta spelregler. Den nödvändiga omställningen av energisystemet kommer därigenom att ske på ett ansvarsfullt och långsiktigt sätt. Det är en bred majoritet över blockgränserna som på detta sätt fastställer spelreglerna. Jag tänkte ge några kommentarer kring de tidigare anförandena i denna fråga. Vi introducerar med denna proposition två marknadsinstrument, två marknadssystem, två marknadsstyrmedel, som jag hade hoppats att de marknadsliberala partierna Moderaterna, Folkpartiet och Kristdemokraterna hade ställt sig bakom och kanske t.o.m. applåderat. Vi introducerar i denna proposition förslag om att införa en handel med effekt. Det är ett nytt instrument för att säkerställa att vi får fram den effekt vi behöver för att elsystemet ska fungera på ett bra sätt i Sverige men också att marknaden får betala vad den sista kilowattimmen kostar den dag då den behövs. Denna dag brukar som bekant infalla på vintern när det är kallt. Vidare inför vi ett system med gröna certifikat för att öka andelen förnybart i energisystemet. Certifikatsystemet är ett marknadssystem som gör att systemet blir konjunkturoberoende. Det ligger utanför utgiftstaket och därmed statsbudgeten. Det är kostnadseffektivt - ett marknadssystem som innebär att det billigaste och mest effektiva byggs och tas i anspråk först. Det stimulerar teknikutveckling. Jag trodde som sagt, men jag kanske är enfaldig i det fallet, att de marknadsliberala partierna ställde sig bakom marknadsliberala lösningar. Vad är Moderaternas, vad är Folkpartiets och vad är Kristdemokraternas alternativ till de här sakerna? Jag kan i de budgetförslag som jag har försökt studera inte finna att ni har någon enda lösning på de problem som vi tar oss an och löser i och med att vi lägger fram detta betänkande tillsammans. Ni har dessutom inte en enda krona anslagen för att ta er an de andra saker som vi också löser i och med detta betänkande: Vi tillför resurser för att effektivisera energianvändningen. Vi tillför resurser för att informera om en god hushållning av energi. Vi tillför resurser för utbildning. Vi tillför resurser för upphandling av energieffektiv teknik. Vi tillför resurser för rådgivning. Och varför gör vi nu detta? Jo, som jag har sagt många gånger: Vi gör det därför att den kilowattimme som inte används är den ur miljösynpunkt bästa kilowattimmen. Slutligen aviserar vi att kraftvärmebeskattningen kommer att reformeras. Och varför det? Jo, som sagts tidigare är samtidig produktion av värme och el miljö- och energimässigt den effektivaste användningen av ett insatt bränsle. Den ökade produktion som i och med detta är möjlig i svenska kraftvärmeverk innebär minskad import av kraft från våra grannländer. Biokraftvärmen kommer i ett nytt skattesystem att kunna konkurrera även med naturgasen genom det certifikatsystem som introduceras i och med det här betänkandets framläggande.</textBlock>
    <textBlock ix="81">Anf.  36  INGER STRÖMBOM (kd) replik: Herr talman! Eskil Erlandsson är stolt över att man nu har kommit överens om långsiktiga, fasta spelregler. Men, Eskil Erlandsson, det svenska förslaget till certifikat är inte alls någon garanti för långsiktiga, fasta spelregler. Certifikaten kommer ju att vara i händerna på politikerna, och politiker är kända för att vilja fatta beslut ofta. Det är politikerna som sätter kvoterna, och det står redan i propositionen att kvoterna ska kunna förändras. Dessutom är det åtminstone i inledningen politikerna som sätter priset. Alltså är certifikatsystemet inte någon garanti för långsiktiga, fasta spelregler. Herr talman! Inte heller Eskil Erlandsson gav svar på de frågor som vi har upprepat gång på gång här i kammaren. Vi tänker oss att propositionens olika förslag leder till att vi får så mycket förnybar el att vi kan stänga Barsebäck 2. Det lovade Lennart Värmby. Men sedan då, Eskil Erlandsson? Hur ska det här arbetet kunna fortsätta så att vi får så mycket förnybar energi att vi klarar att inte använda oss av naturgas? Jag vill än en gång gå tillbaka till den debatt vi hade den 25 mars 1999. Då sade Eskil Erlandsson: "Jag tycker att det är glädjande att de partier som står bakom energiuppgörelsen - - - har varit så klarsynta att de även i detta fall har kunnat stå emot den utbyggnad av fossilgasen genom Sverige som en del tänker sig att introducera." Längre fram i debatten gav Eskil Erlandsson löftet att Centerns motstånd mot naturgas var "kassaskåpssäkert". Herr talman! När jag läst propositionen och hört att det inte finns några långtgående tankar om hur vi ska klara elförsörjningen framöver måste jag konstatera att det kassaskåpet inte var vidare säkert. Men kanske kan Eskil Erlandsson ge raka besked. Socialdemokraterna har inte kunnat det och Vänstern har inte kunnat det i dag. Kan Centern?</textBlock>
    <textBlock ix="82">Anf.  37  ESKIL ERLANDSSON (c) replik: Herr talman! Jag måste upprepa min fråga: Vad är Kristdemokraternas alternativ till de två marknadslösningar som vi introducerar i och med framläggandet av detta betänkande? Vad är Inger Strömboms alternativ? Inget, vad jag har kunnat läsa mig till. Jag tycker att Inger Strömbom i sin andra replik ska tala om för mig och för kammaren vad som är ert alternativ. Sedan är det ju så när man introducerar nya system att det behövs yttre gränser. Det är riktigt att det fastställs yttre gränser när det gäller certifikaten - en nedre prisgräns och en övre prisgräns. Det kan säkert behövas i ett introduktionsskede. Självklart kommer de att plockas bort efterhand. När det gäller kvoterna för vad som ska säljas som förnybart på den svenska marknaden är det alldeles självklart att de kommer att förändras i bara en riktning: De kommer att höjas. Vi vill ju ha in mer och mer förnybart i det svenska elenergisystemet. När det gäller vår användning av el har jag många gånger i energidebatter sagt att vi är ganska unika i Sverige: Vi använder ungefär en tredjedel av den el som är tillgänglig i Sverige till att värma våra lokaler och bostäder. Inget annat västeuropeiskt land använder en så fin energikälla som el till att värma lokaler och bostäder. Vi måste gå över till att värma våra lokaler och bostäder med andra saker än fin, förädlad elenergi, t.ex. biobränsle i fjärrvärme, där vi dessutom samtidigt kan plocka ut kraft i form av elproduktion.</textBlock>
    <textBlock ix="83">Anf.  38  INGER STRÖMBOM (kd) replik: Herr talman! Ja, det var ju ett litet rakt besked: Centern har nu flaggat för förbud mot elvärme. Men det räcker inte, Eskil Erlandsson. Jag kan inte se att Centern har en tydlig linje i energifrågan. Man utger för alldeles för ofta, vill jag säga, för att vara ett grönt parti och tänka på miljön. Men konsekvenserna av den här propositionen, som Centern har ställt sig bakom, är inget stort framsteg för miljön. Visserligen leder den till att vi i början av certifikathandeln får en övergång till biobränslen. Men vi får ingen ny förnybar el, och det var väl det som var bakgrunden till att propositionen kom. Jag vill än en gång fråga Eskil Erlandsson: Hur ska vi klara det framtida behovet av el med svenska förnybara energikällor? Ni står bakom överenskommelsen, och ni måste väl ha resonerat längre än det som står i propositionen. Kan vi få höra hur Centern resonerar?</textBlock>
    <textBlock ix="84">Anf.  39  ESKIL ERLANDSSON (c) replik: Herr talman! Med det certifikatsystem som introduceras garanterar vi den svenska marknaden och det svenska folket förnybar elproduktion. Vi garanterar svenska folket och den svenska marknaden förnybar elproduktion. Vad, återigen, är Inger Strömboms alternativ till detta? Inget! Jag har icke fått något besked i dag om vad som är Kristdemokraternas alternativ till vårt system, trots att ni i era reservationer, program osv. skriver att ni också för miljöns skull vill introducera förnybara energikällor i vårt energisystem. Men ni har inga pengar och inga system för att göra det som vi nu sätter i sjön och i verket.</textBlock>
    <textBlock ix="85">Anf.  40  INGEGERD SAARINEN (mp) replik: Herr talman! Eskil Erlandsson sade att certifikaten löser marknadsproblemet att ingen betalar för den sista kilowattimmen vid effektbrist. Men så är det ju inte. Med det system som finns är det fortfarande staten som står för reservkraften. Centern har varit inne på att förbjuda direktverkande elvärme. Men om man skulle gå på Miljöpartiets förslag om en utredning av en marknadsmekanism som ser till att direktverkande elvärme blir oekonomisk att installera kanske det vore en smartare idé. Hur ser Eskil Erlandsson på det?</textBlock>
    <textBlock ix="86">Anf.  41  ESKIL ERLANDSSON (c) replik: Herr talman! Jag pratade om att introducera två marknadsinstrument, dels handeln med certifikat, dels en handel med effekt. Det sistnämnda, handel med effekt, innebär ju att den gång som en kontrakterad effekt inte behövs kan den säljas tillbaka till marknaden. Då är det förmodligen ett ganska högt pris på denna effekt. På så sätt får vi två marknadsinstrument som jag tror ska hjälpa till att lösa de energiproblem och effektproblem som vi någon enstaka gång har, absolut inte ofta. När det gäller direktverkande el är det också Ingegerd Saarinen bekant, hoppas jag, att en liten grupp har tillsatts för att undersöka hur vi kan gå fram i den frågan. Jag tror inte att det är möjligt att lagstifta. Även på den punkten hoppas och tror jag att vi ska kunna hitta något marknadsinstrument som gör att människor väljer att värma sina lokaler och bostäder med någonting annat än den förnämliga elenergin.</textBlock>
    <textBlock ix="87">Anf.  42  INGEGERD SAARINEN (mp) replik: Herr talman! Jag hoppas verkligen också att ni lyckas hitta detta instrument som gör att direktverkande elvärme inte är förmånligt för konsumenten utan att man faktiskt får betala vad det kostar i det totala systemet. Miljöpartiet anser att det bör tillsättas en oberoende kommission för att granska Vattenfalls verksamhet när det gäller omställningen av energisystemet. Orsaken är att bolaget har avvikit från kraven i 1997 års uppgörelse, att man ska främja förnybara energislag för att hjälpa till med avvecklingen av kärnkraften. Det har de ju inte gjort i någon stor utsträckning alls. Vi vet vad de i stället har hållit på med. Ytterligare ett skäl är risken för konkurrensbegränsande aktiviteter. Konkurrensverket har vid flera tillfällen varnat för risken för marknadsdominans, korssubventionering och annan konkurrenssnedvridande verksamhet i det svenska energisystemet, där Vattenfall är en så oerhört dominerande aktör. Jag anser att Vattenfall är en stor riskfaktor. Vad anser Eskil Erlandsson? Vad vill Eskil Erlandsson göra åt Vattenfalls roll dels i avvecklingen, dels i energisystemet?</textBlock>
    <textBlock ix="88">Anf.  43  ESKIL ERLANDSSON (c) replik: Herr talman! Vattenfall ska verka på den avreglerade elmarknaden precis på samma sätt som alla andra aktörer kan och får verka på den avreglerade energimarknaden.</textBlock>
    <textBlock ix="89">Anf.  44  EVA FLYBORG (fp) replik: Herr talman! Det var ett tag sedan Centern pratade om att man ville bygga kärnkraftverk som ett pärlband utmed Norrlandskusten. Mycket vatten har flutit under broarna sedan dess. Jag har två enkla saker jag vill fråga om. När tror och bedömer Eskil Erlandsson att kärnkraften fasas ut ur det svenska energisystemet? Vilken är Eskil Erlandssons tolkning av överenskommelsen? Är det samma tolkning som Björn Rosengren har gjort, ungefär 40 år, eller är det möjligtvis ett mer näraliggande datum? Det andra är något jag har tjatat om i dag när jag försökt att få svar på hur de ökade koldioxidutsläppen, som är beräknade till 4-6 miljoner ton per år bara vid stängning av Barsebäck 2, kommer att bidra till en bättre miljö och en bättre miljöpolitik i Sverige? Kanske har Eskil Erlandsson några svar.</textBlock>
    <textBlock ix="90">Anf.  45  ESKIL ERLANDSSON (c) replik: Herr talman! Vi pratar i betänkandet om att för svensk del se om vi kan använda den s.k. tyska modellen för att på så sätt komma överens med svenska konsumenter och svenska producenter av energi. I det tyska systemet har man fastställt en produktionsmängd. När denna produktionsmängd är förbrukad är den tyska kärnkraftens saga all. Jag hoppas att vi ska kunna komma fram på samma sätt i Sverige. Därmed är det inte möjligt att tala om några årtal. Jag har för egen del avstått från att göra det i alla sammanhang och kommer att avstå från att göra det till Eva Flyborg i dag också. När det gäller koldioxidutsläpp måste jag upprepa den fråga som jag ställde dels i mitt anförande, dels till Inger Strömbom utan att få något svar: Vad är Folkpartiets förslag för att introducera ny förnybar produktionskapacitet i förhållande till de två marknadsinstrument som vi introducerar i och med framläggandet av det här betänkandet? Inget, har jag kunnat läsa mig till. Men kanske Eva Flyborg har något svar. Vi inför alltså i och med att riksdagen antar förslagen i betänkandet två marknadsinstrument som gör att vi kommer att få se betydligt mycket mer förnybar elproduktionskapacitet i vårt land. Det är jag glad över för miljöns skull.</textBlock>
    <textBlock ix="91">Anf.  46  EVA FLYBORG (fp) replik: Herr talman! Nu fastnar vi inte i årtalsexercis, säger Eskil Erlandsson. Vi har i dag fått åtminstone tre olika besked om när kärnkraften fasas ut och när de här tre kombattanterna tror att den ska fasas ut. Vi får väl se vad det blir i slutändan. Ingen vet. Den tyska modellen, ja, sedan hörde vi att det är den svenska modellen. Vilken modell det blir vete fåglarna. Vad tycker Folkpartiet? Det vet Eskil Erlandsson, så han behöver egentligen inte ställa den retoriska frågan. Men inte är det det här vi vill i alla fall. Det här ger inget som helst svar på vad det är som ska stötta upp den svenska industrin. Vad är det som ska försäkra svenska folket om jobb i framtiden, och vad ska på sikt säkra den svenska gemensamt finansierade välfärden? Där har Centern en fråga att klura på för framtiden. Vi vill t.ex. också, tillsammans med Moderaterna, ta bort förbudet mot uppförande av kärnreaktorer. Det är ett av svaren, Eskil Erlandsson. Vi vill också effektivisera. Vi vill också att vi ska kunna spara energi. Men den svenska energimyndigheten uppskattar ökningen av energiförbrukningen till minst 2 % per år, inte bara i Sverige utan i samtliga nordiska länder. Det, Eskil Erlandsson, är den brutala verkligheten, inte förhoppningar om att den ska minska. Vi vill också tillsammans med Kristdemokraterna och  Moderaterna ta bort förbudet mot kärnteknisk forskning, den s.k. tankeförbudslagen. Varför ska man inte kunna utveckla den svenska kärnkraften? Vad är det som säger att just kärnkraften ska vara densamma 1980 och i all evig framtid. Vi har fissionsteknik i dag, hur ser Centerpartiet på en fusionsteknik där enbart vattenånga blir avfallet? Vore inte det någonting för Centerpartiet att fundera på? Vi skulle kunna skriva in hela Centerpartiet i Miljövänner för Kärnkraft, det finns en sådan förening, så kan vi prata vidare senare. Men jag tycker som sagt inte att det här ger några som helst svar på vad framtiden kräver. Det är gårdagens politik grundad på ett över 20 år gammalt folkomröstningsresultat. Herr talman! Till sist, jag glömde yrka bifall till reservation 10 i mitt anförande tidigare.</textBlock>
    <textBlock ix="92">Anf.  47  ESKIL ERLANDSSON (c) replik: Herr talman! I betänkandet verkar vi för introduktion av ny modern teknik som kommer att förse oss med den energi som vi behöver för att leva bra, för att producera varor och tjänster i vårt land. Folkpartiets alternativ är, om jag förstår Eva Flyborg rätt, att fortsätta att satsa på miljöskadlig verksamhet som kan resultera i saker som jag tror varken Eva Flyborg eller jag över huvud taget ens vill tala om.</textBlock>
    <textBlock ix="93">Anf.  48  LILIAN VIRGIN (s): Herr talman! I betänkandet om energipolitiken behandlas två motioner som jag har väckt. Den första handlar om att jag vill att regeringen överväger behovet av ett informationscentrum för vindkraft och att ett informationscentrum för vindkraft bör knytas till högskolan på Gotland. Gotland har en unik situation när det gäller vindkraft. Det finns ca 150 vindkraftverk i drift, i olika storlekar och av olika fabrikat, lokaliserade såväl inne på ön, vid kusterna som till havs. Inom några år kommer den installerade effekten vindkraft på Gotland att fördubblas när nya projekt som redan har beviljats tillstånd tas i drift. När det gäller anslutning av vindkraft till elnätet finns flera spjutspetsanläggningar i drift på Gotland. Ny teknik finns för integration av vindkraft i elnätet. Det är ny teknik som så småningom behöver spridas till andra regioner. Det pågår mycket forskning om vindkraft på Gotland. Behovet av nya kunskaper om vindkraft och av att sedan sprida informationen är mycket stort. Den forskning som sker behöver samlas in och erfarenheter återföras för nya vindkraftsetableringar. Det finns i dag ett stort antal utredningar och vetenskapliga rapporter om vindkraften. Inte minst i mitt arbete i bostadsutskottet har jag upplevt att det behövs någon som samlar in och sprider information. Vindkraftsutredningen Rätt plats för vindkraften har också föreslagit att ett informationscenter för vindkraft ska bildas. Den frågan bereds nu av regeringen. Högskolan på Gotland har beslutat att skapa ett eget centrum för vindkraftsinformation. Avsikten är att samordna och utveckla högskolans utbildning och forskning inom området och att förbereda etableringen av ett nationellt centrum för vindkraftsinformation. Högskolan hade före beslutet gjort en förstudie och hade diskuterat med bl.a. Miljödepartementet, Energimyndigheten, Naturvårdsverket och Boverket, och alla har ställt sig positiva till idén. Högskolan presenterade också sina tankar när bostadsutskottet i april i år besökte Gotland och högskolan. Det är många som har fått information och sett behovet av ett centrum för vindkraftsinformation. Högskolan, kommunen och länsstyrelsen har skrivit brev till Näringsdepartementet om att ett nationellt centrum för vindkraftsinformation bör knytas till Högskolan på Gotland. Herr talman! Näringsutskottet har behandlat min motion mycket positivt och har uttalat att det ser flera fördelar med ett informationscentrum. Utskottet anser att Gotland är en av de platser som bör övervägas när lokaliseringen av ett eventuellt informationscentrum ska diskuteras. Genom att knyta ett informationscentrum till en högskola kan befintlig kompetens tillvaratas på ett effektivt sätt, och utskottet uttalar också att det vid Gotlands högskola finns kompetens på området som skulle vara värdefull i detta sammanhang. Eftersom frågan om inrättande av ett vindkraftscentrum för närvarande bereds inom Regeringskansliet menar utskottet att ett riksdagsuttalande kan undvaras. Jag ansluter mig till näringsutskottets uppfattning, och jag antar och väntar mig att regeringen vid sin beredning tar intryck av näringsutskottets positiva skrivning och beslutar om ett informationscentrum för vindkraft vid Högskolan på Gotland. Herr talman! Min andra motion handlar om nedsättning av nätavgiften för småskalig elproduktion. Jag är, liksom många andra gotlänningar, positiv till vindkraft, men det är inte rimligt att nätkunderna inom ett visst område ska stå för subventioner till förnybar elproduktion. Småskaliga anläggningar betalar inte någon årlig avgift för själva överföringen av el. Jag vet att den här frågan är känslig. Talar man med nätägande företag finns en uppfattning om kostnaderna, och talar man med vindkraftsproducenterna har de en annan uppfattning. Jag vill att regeringen skyndsamt analyserar och återkommer med ett förslag som gör att nätkunderna inte belastas att betala för subventioner till vindkraften. Regeringen säger i propositionen att en närmare utredning av konsekvenserna bör genomföras. Med hänsyn till den olika synen på kostnaden för överföring av el har jag inte någon annan uppfattning än regeringen eller utskottsmajoriteten, men jag vill att utredningen ska ske skyndsamt.</textBlock>
    <textBlock ix="94">Anf.  49  HARALD NORDLUND (fp): Herr talman! Jag brukar vid olika sammankomster fråga de närvarande hur många det är som har tecknat avtal om grön el. Vanligtvis är jag ensam - även om församlingarna är stora. Jag har vid många tillfällen konstaterat att det återstår mycket när det gäller att skapa opinion, att sätta ett tryck på, för att få fram alternativ. Herr talman! Jag är vidare lite förvånad över hur debatterna vanligen förs i energifrågan. Det mesta av debattiden går åt till att diskutera huruvida vi ska ha kärnkraft eller inte. Jag menar att den politiska debatten mer måste handla om vilka krav vi politiskt ska ställa på hälsa, miljö och säkerhet. De kraven har vi hittills formulerat på ett dåligt sätt. Som socialliberal menar jag att det är detta som är den politiska uppgiften, inte i första hand att avgöra vilken energiproduktion eller produktion av el och värme vi ska ha. Vi menar att produktionen ska vara hållbar och säker. Vi har också sagt att anläggningarna för produktion måste försäkras på ett helt annat sätt än i dag, dvs. det ska vara försäkringar som täcker alla kostnader, även för eventuella skador som anläggningen för produktionen orsakar. När vi diskuterar kraven på hälsa menar jag att diskussionen måste få handla om eventuella skador av hanteringen av bränslet. Nyligen kom en rapport som talade om att genetiska skador går i arv. Men det här är saker som vi har känt till sedan 1928! Har vi i dag en tillräcklig säkerhet i det avseendet? Jag menar att den politiska diskussionen måste handla mer om denna fråga. Den politiska diskussionen måste också handla mer om hur vi tar hand om avfallet och miljöfrågorna. Kan vi i dag hävda att det sker på ett helt säkert sätt? Vi kan säga att man har funnit metoder som är de säkraste i de termer vi diskuterar i dag. Men det säkraste - är det tillräckligt säkert? Herr talman! Jag menar att Sverige har stora möjligheter att skapa ett samhälle som bygger på förnybar energi. Vi har relativt gott om biobränslen i form av t.ex. skogsavfall. Det finns stora möjligheter att utnyttja havsbaserade vindkraftverk. Till det kommer att vi måste lära oss att hushålla med energin och att utnyttja den effektivare.</textBlock>
    <textBlock ix="95">Anf.  50  BARBRO ANDERSSON ÖHRN (s) replik: Herr talman! Slutet av denna energipolitiska debatt blev riktigt intressant. Harald Nordlund, som företräder Folkpartiet, säger en helt annan sak än vad Eva Flyborg, Folkpartiets talesman i utskottet, säger. Harald talar å ena sidan om förnybara energikällor. Han har väckt en motion om grön skatteväxling. Där framkommer att det inte längre saknas tekniska förutsättningar för att byta ut nedsmutsande fossilbränslen och osäker kärnkraft mot förnybar energi. Det som saknas är politiska beslut. Det har Harald precis beskrivit här. Men Eva Flyborg har å andra sidan inte sagt ett ord om förnybara energikällor. Hon har enbart talat om att behålla kärnkraften. Vad kommer att hända i Folkpartiets grupp vid den votering som kommer att ske senare?</textBlock>
    <textBlock ix="96">Anf.  51  HARALD NORDLUND (fp) replik: Herr talman! Jag kommer i voteringen att i allt väsentligt stödja propositionen. Jag menar också, herr talman, att det är viktigt att ur Folkpartiets program lyfta fram det jag just har gjort. Den politiska uppgiften är att ställa krav på hälsa, säkerhet och miljö, dvs. att försöka få till stånd en politisk diskussion om det politiken måste handla om. Har vi krav formulerade när det gäller eventuella skador av hanteringen av bränsle? Hur har vi löst miljöfrågorna? Osv. Jag anser att det är viktigt att lyfta fram de delarna ur Folkpartiets program.</textBlock>
    <textBlock ix="97">Anf.  52  BARBRO ANDERSSON ÖHRN (s) replik: Herr talman! Det var ett mycket intressant besked att Harald Nordlund stöder propositionen. Det öppnar också för intressanta nya perspektiv. Vi har tidigare konstaterat att Kristdemokraterna i vissa lägen har frigjort sig från de gamla låsningarna, och Miljöpartiet har sagt att man gärna skulle vilja vara med och diskutera. Tänk om Folkpartiet också kunde vara med! Då skulle vi få verkligt breda lösningar i den kommande energipolitiken, där vi satsar på de inhemska förnybara energikällorna, som vi båda anser vara så viktiga. Den diskussionen kommer Harald Nordlund och jag säkert att kunna fortsätta i vårt län.</textBlock>
    <textBlock ix="98">Anf.  53  HARALD NORDLUND (fp) replik: Herr talman! Jag kommer att fortsätta att arbeta med den här typen av frågor ideellt och på andra sätt. Det här handlar om överlevnadsfrågor, och vi måste bli fler som jobbar med de frågorna.</textBlock>
    <textBlock ix="99">Anf.  54  EWA LARSSON (mp): Herr talman! Jag har tidigare annonserat att jag har haft min sista debatt här i kammaren och tackat för mig, men jag kan inte motstå att gå upp och säga någonting när det gäller det nordiska energisamarbetet. Eftersom jag precis har lagt in en fråga till de nordiska ministrarna, och eftersom Ulrica Messing är här, vill jag säga någonting om det. Enligt Nordiska rådets handlingsprogram om en hållbar utveckling ska de nordiska länderna göra upp en regional strategi för alternativ energi och undersöka möjligheterna att öka konsumtionen av alternativ energi. Vi tycker att Svanenmärkningens roll ska ökas. I dag finns det ungefär 700 licenser för Svanenmärkning på olika produkt- och tjänstekategorier. Det är en bra vägledning för konsumenter och inköpare som vill ta ett ansvar för miljöfrågorna i sin dagliga konsumtion, och som då också har möjlighet att göra det när det gäller elkonsumtion. Vi tycker att man i Norden borde få till stånd en fungerande och effektiv marknad för grön, förnyelsebar elektricitet eller s.k. Bra miljöval-el. Därför kommer vi att lyfta fram den här frågan - den har precis gått in. Det finns möjlighet för de svenska ministrarna att arbeta för den här frågan, så att vi verkligen kan få nordiska statliga produkter och tjänster som produceras med Svanenmärkning och kan gå över till Bra miljöval-el. Så har alltså inte skett i dag, utan det pågår en diskussion. Det är bättre att göra slag i saken, tycker vi, och kanske inte alltid prata så mycket. Därför ska jag vara extra kort när jag lägger till någonting annat som vi har tagit upp i vårt program om hållbar utveckling. Det är vår stora oro för grannländernas föråldrade kärnkraftverk. Ignalina i Litauen är ett av de mest flagranta exemplen. Det är en reaktorkonstruktion som ser ut som den som var orsak till Tjernobylolyckan 1986. Vi vet att EU vid olika tillfällen har satt olika tidsramar för avveckling. Nu har vår svenska miljökommissionär sagt att den första reaktorn ska vara stängd 2005. Det har den litauiska regeringen gått med på, men ändå inte riktigt. Den andra reaktorn ska då vara stängd 2009. Detta är inte färdigförhandlat, om jag förstår det hela rätt. Den litauiska regeringen vill i stället att år 2015 och 2019 ska gälla. Generaldirektören för kärnkraftverket i Ignalina sade till oss i Nordiska rådet när vi var där att när Finland ska bygga ut och Sverige inte klarar av sin avveckling, varför skulle de då i fattiga Litauen klara av det här utan att orsaka social oro i landet? Några planer på alternativ energi finns inte. I stället föreslog generaldirektören att man skulle bygga ut två nya reaktorer och hoppades att ett franskt kommersiellt bolag skulle kunna hjälpa dem med det. Då kommer den ständigt pinsamma frågan: Var ska ni göra av avfallet? Först är det pinsam tystnad, och sedan kommer svaret: Kanske Ryssland tar hand om det. Där står vi i dag. De som inte förstår att det vi gör här i Sverige och i Norden har stor betydelse när det gäller att vara föregångare har mycket att lära.</textBlock>
    <textBlock ix="100">Överläggningen var härmed avslutad. (Beslut fattades under 10 §.)</textBlock>
    <textBlock ix="101">7 §  Ändringar i konkurrenslagen för effektivare kartellbekämpning, m.m.</textBlock>
    <textBlock ix="102">Föredrogs näringsutskottets betänkande 2001/02:NU16 Ändringar i konkurrenslagen för effektivare kartellbekämpning, m.m. (prop. 2001/02:167).</textBlock>
    <textBlock ix="103">Anf.  55  PER WESTERBERG (m): Herr talman! För ett par timmar sedan invigde jag på Birger Jarlsgatan ett litet företags nya show case, som heter Broad Band Box. Invigningen var intressant. Den betecknar den nya ekonomin. Den betecknar också väldigt starkt en satsning på öppenhet och konkurrens. I stället för att ha en stor plan, närmast planhushållning, för enbart svartfiberutbyggnad över landet prövar man olika teknologier med olika leverantörer i öppen och fri konkurrens. Man lyckas utomordentligt väl, även med att använda den gamla koppartråden, att med denna box spela in eller beställa dvd-filmer till hemmet och en lång rad andra funktioner. Detta sker i samarbete med Microsoft, Intel och ett antal svenska leverantörer. Vad jag vill säga med detta är att konkurrensen har stor betydelse. Lite grann måste den svenska riksdagen vara vakthunden som upprätthåller en väl fungerande konkurrens, så att man inte faller i den traditionella fällan att, likt planhushållaren, lägga de stora systemen där man ser de stora visionerna och där vi blir de tekniska experterna utan att vara det. Vi ska i stället sätta ramarna, grunden, för en fungerande marknadsekonomi och därmed en fungerande konkurrens. När vi skrev den nu gällande konkurrenslagstiftningen 1993 var det en kraftfull modernisering av gällande svensk konkurrenslag, som var förhållandevis svag i förhållande till nästan alla andra länder i västvärlden. Vi fick en konkurrenslag som stod i god överensstämmelse med den som gällde på den europeiska marknaden. Därmed blev den lätt att tolka för både små och stora företag utan horder av advokater. Det blev dessutom en lagstiftning som de som har en dominerande ställning eller olika typer av kartellsamarbeten blir tvungna att gå igenom och, för att få fortsätta, visa att det är till nytta för konsumenten eller därmed kan undanröja saker som är skadliga. Konkurrenslagen har två huvudrekvisit, som väl går igen i olika delar. Det ena är ett generellt förbud mot skadliga konkurrensbegränsningar. Det gäller bl.a. fusionskontroll, kartellbekämpning och mycket annat. En del av det förslag som nu ligger från utskottet är just skärpningen av kartellbekämpningen, för att få den effektivare och vara mera till konsumentnyttan och kunna fungera på ett tillfredsställande sätt. Det är uppenbart att det är för få karteller som brutits upp i Sverige, inte minst med tanke på att konsumentpriserna i Sverige är alltför höga på en lång rad varor i förhållande till vad som gäller i våra närmaste grannländer. Det är djupt bekymmersamt att vi inte lyckas få ned prisnivåerna och därmed skärpa konkurrensen och därmed konsumentnyttan. Det andra huvudrekvisitet är missbruk av dominerande ställning. Det är ett annat, mer besvärligt område, där jag vågar säga att Konkurrensverket inte lyckas lika bra. Det är svårare att visa att interna bolag missbrukar sin dominerande ställning - därmed inte sagt att detta är minst lika viktigt för att man ska kunna driva ned priserna. Jag tycker att ett notabelt exempel är försöket att hindra tredje generationens mobiltelefoniutbyggnad. De som redan har mobilmaster sätter så groteskt höga priser att var och en som nyttjar dem betalar hela masten på två år. I och med att det är fyra bolag som ska bygga kan det bli en lysande affärsidé att ha master, i synnerhet som miljökraven kräver ordentlig miljöprövning av varje mast som ska byggas. Det är något pinsamt att det är ett svenskt statsdominerat bolag som är ledande i den delen. Som jag ser det är man inte schyst, och agerandet kan mycket väl innebära att man ånyo åsidosätter det ena huvudrekvisitet i konkurrenslagstiftningen. Jag tycker att det är beklagligt att inte ens statens bolag och myndigheter lever upp till de intentioner som finns i denna kammare. När konkurrenslagen trädde i kraft hade Konkurrensverket en icke oväsentlig uppförsbacke att gå med tanke på alla de begränsningar som fanns. Man gjorde ett omfattande grundarbete. Jag tycker fortfarande att resurserna är för dåliga när det gäller Konkurrensverket. Man kan inte både forska på ett bra sätt om konkurrens och vara tillräckligt aktiv på alla områden, som krävs för att vi ska få en fungerande konkurrens. Vi har också ett ansvar här i kammaren. När jag lämnade Näringsdepartementet hösten 1994 fanns det färdiga förslag för hur vi skulle kunna skärpa konkurrenstrycket även när det gäller offentlig verksamhet. Det gäller i synnerhet den typ av offentlig verksamhet som konkurrerar med motsvarande privat verksamhet. Konkurrensen mellan offentlig verksamhet och privata småföretag har ännu inte reglerats fullt ut. Vi får många bevis på att småföretagare missgynnas rejält. Kommuner bedriver växthusverksamhet på öppna marknader. En välkänd kommun driver betydande tryckerier på en marknad med fri konkurrens och sätter priser som är mycket lägre än privata tryckeriers. Det finns en brist här. Vi har inte tagit missförhållandena på allvar. Man missbrukar sin ställning och konkurrerar med privata företag med hjälp av skattepengar. Det borde ske en väsentlig skärpning och utbyggnad av konkurrenslagstiftningen i dessa delar. Det är inte bara konkurrenslagstiftningen i traditionell bemärkelse som är central. Några av de för Sveriges ekonomi viktigaste besluten fattades i början på 90-talet. Jag tänker på teleavregleringen, som den slarvigt kallas. Det fanns ju ingen telelag tidigare. Det kom en lagstiftning som framtvingade konkurrens på teleområdet och därmed möjliggjorde en stor av del av teleundret i Sverige. Amerikanska reglermyndigheten konstaterade att det var den bästa teleavreglering om skett i världen när lagen kom i början på 90-talet. Det var en winwin-situation för telekonsumenter och telebolag. Man fick världens främsta aktörer att dra sig till Sverige, Finland och Norge, och därmed blev utvecklingen för både televerksamhet och IT-orienterad televerksamhet enastående. Även elavregleringen har medfört betydande framgångar. Den mindre kända avregleringen av monopolet för arbetsförmedlingar har varit central. Vi kan ha halkat in på denna avreglering på ett bananskal i början på 90-talet, men den skärpte konkurrensen påtagligt. Stockholms Handelskammare hyrde ut tillfällig sekreterarhjälp, och man hävdade att detta var olagligt och att man åsidosatte arbetsförmedlingsmonopolet. Därför avskaffades monopolet. Det man inte visste var att man också öppnade en ny konkurrensutsatt marknad för Nisse från Manpower och många andra bemanningsföretag. Det har varit ett betydande smörjmedel när det gäller utvecklingen på hela den svenska arbetsmarknaden och dess omställning under 1990-talet och framöver. Det är avregleringar, konkurrensutsättningar och modern konkurrenslagstiftning som har drivit utvecklingen och bidragit till de success stories som ändå finns i Sverige, men det räcker inte fullt ut. Det finns mer att göra. Jag efterlyser, förutom ny lagstiftning för att få schyst konkurrens mellan offentlig och privat verksamhet, fortsatta konkurrensutsättningar och avregleringar. Det gäller apoteksmonopolet och Svensk Bilprovnings monopol, t.ex. Ytterligare åtgärder kan vidtas på tåg- och flygområdet, så att konkurrensen skärps till nytta för konsumenterna. Det finns en lång rad andra områden. Jag erkänner gärna att det inte alltid är lätt. Det var det inte heller på tele- och postområdet. Men det är angeläget att göra dessa förändringar för att förbättra verksamheten, förbättra för konsumenterna och göra Sverige till en ledande kunskapsnation, som många av de här redovisade förslagen har bidragit till. Jag och mitt parti har stött den föreslagna skärpningen av konkurrenslagstiftningen. Konkurrensskadeavgiften ska kunna sättas ned eller t.o.m. tas bort helt för dem som samarbetar för att bryta upp karteller, monopol eller snedvridningar av marknader. Vi har gjort det därför att vi har sett att det i en lång rad länder har varit ett effektivt instrument för att få människor att samarbeta. Det är annars väldigt svårt att få den insyn som behövs för att man ska kunna komma åt missbruk på marknaden. Det har även väckts förslag om kriminalisering. Det har alltså inte bara gällt straffavgifter för företagen - det finns redan sådana - utan även kriminalisering av brott mot konkurrenslagen. Man riktar in sig på enskild person. Vi har sagt oss att förslaget är outrett. Vi tycker att det bör utredas, eftersom det finns liknande bestämmelser i en lång rad andra länder. Jag är något förvånad över att det blev politisk strid om det. Jag vill absolut inte se fler fängelsekunder, men det främsta syftet med lagstiftning är egentligen att den ska vara moralbildande. Jag upplever fortfarande att Sverige inte har en tillräckligt stark konkurrenskultur, som jag tror är viktigt för konsumentnyttan och därmed också för att Sverige åter ska kunna bli ett starkt land. Herr talman! Till sist skulle jag vilja konstatera att jag instämmer i förslaget om nedsättning av konkurrensskadeavgifter. Jag tycker att Konkurrensverket har för dåliga resurser för att kunna följa upp och efterlyser initiativ. Jag tycker att det är naturligt att vi redan nu utreder hur en eventuell kriminalisering skulle se ut, så att vi skickar en signal om att vi ser allvarligt på uppenbara brott mot konkurrenslagstiftningen. Jag efterlyser skärpt lagstiftning när det gäller offentliga verksamheter som på oschyst grund konkurrerar med motsvarande privata. Jag efterlyser också ytterligare avregleringar och avmonopoliseringar på ett antal marknader till nytta för konsumenterna. Broad Band Box främjar konkurrensen på teleoch IT-området. Det behövs mer konkurrensfrämjande åtgärder. Herr talman! Vi instämmer naturligtvis i de reservationer vi har skrivit på, men jag nöjer mig med att yrka bifall till och begära votering om reservation nr 1.</textBlock>
    <textBlock ix="104">Anf.  56  LENNART BEIJER (v): Herr talman! Det betänkande som vi nu debatterar handlar om hur vi på ett effektivare sätt ska kunna bekämpa karteller av olika slag. Regeringens förslag om eftergift och nedsättning av konkurrensskadeavgift ställs i betänkandet lite grann emot en kriminalisering av kartellsamarbete. Ett par partier går direkt in för en kriminalisering, medan andra tycker att förslaget ska prövas samtidigt som en utredning görs. Också Vänsterpartiet har en motion om att en kriminalisering ska genomföras, även om den är lite annorlunda skriven. Det är faktiskt väldigt liten skillnad mellan majoriteten och  minoriteten i den här frågan. Vi är alla överens om att det gäller att hitta det bästa och effektivaste sättet att bekämpa karteller. Eftergift och nedsättning av konkurrensskadeavgift är nog det smartaste sättet att komma åt tendenser till kartellsamarbete. Det är risk för att en kriminalisering kan försvåra både upptäckt och bekämpning av det som man vill motverka. Majoriteten vill utreda möjligheten till kriminalisering utifrån vad som händer med programmet för eftergift och nedsättning av konkurrensskadeavgifter. Det program som nu föreslås måste få fungera ett tag innan det kan användas som särskilt stöd. Det gör att majoritetens skrivning blir väldigt lika minoritetens. Minoriteten vill se hur programmet fungerar innan nya utredningar sätts i gång. Det är annars risk för att respekten för det program som vi nu ändå tänker besluta om undergrävs. Det gäller att koncentrera sig på det föreslagna programmet, och det är vad Vänsterpartiet har tagit ställning för. Frågan om konkurrens på lika villkor mellan offentlig och privat sektor har tagits upp i massor av moderata motioner. Det handlar i betänkandet dock egentligen inte så mycket om konkurrens på lika villkor utan mer om utförsäljning av verksamheter och om att - som också Per Westerberg var inne på - skapa mer av dynamik genom att låta så lite som möjligt skötas av kommuner och stat. Det är naturligtvis en fråga som det är intressant att diskutera, men den brukar vi ta upp i en annan debatt. Dessutom tycker jag faktiskt, herr talman, att mmotionärerna har väldigt dålig koll på verkligeheten. Det är en fruktansvärt stor skillnad mellan storstäderna och resten av vårt land. I de flesta kommuner är problemet inte precis att det finns för mycket verksamhet. Det är i de allra flesta fall det politiska systemet som genom kommunfullmäktige och partier ser till att medborgarna även i de små kommunerna får en hyfsad service av olika slag. Jag är i och för sig med på att vi ska ha klara regler. Vi ska se upp så att vi inte slår sönder små företags möjligheter. Kommuner ska inte konkurrera i onödan på områden där det redan finns verksamheter. Konkurrensen har en väldigt stor betydelse. En viktig fråga när det gäller att öka konkurrensen och att motarbeta karteller är hur vi hanterar lagen om offentlig upphandling. Det gäller den offentliga upphandlingen vid stora statliga byggnationer och vägprojekt. Det gäller också kommunernas och landstingens upphandling av konsumtionsvaror enligt de ramavtal som det brukar pratas om. Vi måste i kommunerna och i de statliga myndigheterna helt enkelt bli bättre på upphandling. Det är inte alltid så lätt eftersom det finns EU-regler att följa. Många väg- och byggentreprenörer klagar på hur upphandlingen av sådana här projekt nu för tiden går till. En del önskar sig tillbaka till den tid när Vägverket skötte upphandlingarna, för då var det mera sjysta tag. Vi har fått en marknad där några få större företag behärskar stora byggen, vägprojekt, vägunderhåll o.d. Den stora mängden av små entreprenörer är helt beroende av dessa företag och vågar inte gå ut med sin kritik öppet eftersom de är rädda om sina jobb. Man får genom de här signalerna en bild av en oligopolmarknad vid stora byggnationer och vägprojekt. Det är naturligtvis totalentreprenaderna, de stora upphandlingarna, som verkligen missgynnar de små företagen och som är grogrund för olika kartellsamarbeten. Det kan i det här fallet hävdas att både oförstående kommuner och stora privata företag utgör ett hot mot de små bolagen. Vi har en konkurrenspolitik som gör att det fungerar på detta sätt. Så länge vi har stora totalentreprenader och upphandlingar kan det vara besvärligt att komma komma åt den här frågan på ett bra sätt. Herr talman! Det hade varit mycket intressant om man i några av de moderata motionerna hade behandlat just det här problemet. Jag yrkar bifall till reservation nr 4.</textBlock>
    <textBlock ix="105">Anf.  57  PER WESTERBERG (m) replik: Herr talman! Vad först gäller en utredning av kriminalisering av brott mot konkurrenslagstiftningen framstår det för mig som väldigt märkligt att man inte är beredd att sätta i gång en sådan. Kriminalisering är inget nytt utan något som finns genomfört i en lång rad länder. Om vi ska avvakta en lång utvärderingsperiod för att sedan eventuellt utreda och skärpa lagstiftningen hamnar vi väldigt långt fram i tiden. Vi skickar en viktig signal om vi är beredda att redan nu utreda en kriminalisering. Det skulle vara starkt moralbildande. Om det skiljer så lite mellan majoriteten i utskottet och Socialdemokraterna och Vänstern, begriper jag inte varför man reserverar sig mot den här utredningen. Vad gäller den andra frågan är jag, som Lennart Beijer säkert har förstått, anhängare av en utmaningsrätt mot kommunal verksamhet. Jag tycker att både skattebetalare och konsumenter borde ha rätt att kräva att en sådan ska utövas på effektivaste möjliga sätt. Det gäller då självfallet att verksamheten kan drivas också i offentlig regi, om man visar att det är effektivare. Men vi måste då se till att ha en fungerande konkurrenslagstiftning, som motverkar subventioner vilka snedvrider konkurrensen och därmed slå ut många småföretag helt i onödan. Vad gäller asfaltkartellerna och de stora upphandlingarna, som Lennart Beijer var inne på, tror jag att i synnerhet de offentliga myndigheterna men även storföretag har ett ansvar för att se till att det inte bara görs gigantiskt stora upphandlingar. Man kan dela upp upphandlingar för att därmed öka konkurrenstrycket och skapa flera aktörer. Man behöver inte upphandla allt från ett håll. Varje upphandling behöver inte vara en totalentreprenad. Detta leder ofta nog till ett visst mått av koncentration, som t.ex. vid gatuunderhåll. Det går att upphandla olika delar olika år. Då får man en marknad där små företag kan agera. Jag efterlyser i det avseendet aktivitet även från Vänstern.</textBlock>
    <textBlock ix="106">Anf.  58  LENNART BEIJER (v) replik: Herr talman! Man kan naturligtvis tycka att både programförslaget och kriminaliseringen av kartellsamarbete skulle kunna genomföras samtidigt, men om man beslutar sig för en skadeståndseftergift bör man låta ett sådant system fungera ett tag för att se hur det löser problemen på området. Mycket talar för att detta är en smidigare och smartare modell för att lösa upp karteller. Det är väl också så, Per Westerberg, att man egentligen inte kan börja utreda förrän något eller några år gått från eftergiftsmodellens genomförande. När det gäller utmaningsrätt mot kommunal verksamhet håller jag med Per Westerberg om att det offentliga inte på något sätt får subventionera verksamheter som slår ut eller skapar en felaktig konkurrens mot de privata verksamheterna. Det är glädjande att också Per Westerberg anser att större upphandlingar är av ondo, och att man borde kunna ta initiativ och vara lite kreativ i kommunerna för att minska antalet totalentreprenader och stora upphandlingar.</textBlock>
    <textBlock ix="107">Anf.  59  PER WESTERBERG (m) replik: Herr talman! Vi måste få en upphandlings- och konkurrenskultur som fungerar väl. Jag vågar påstå att det i en del upphandlingar finns betydande brister både i kunskap och effektivitet. En uppdelning av upphandlingar kan vara ett starkt konkurrensstimulerande instrument. Jag återkommer till utredningskravet. Lägg märket till att det är ett utredningskrav på kriminalisering. Vi har inte motsatt oss nedsättningen av konkurrensskadeavgiften. Vi tror att det är bra att man har ett samarbete för att bryta upp karteller. Det skapar rätt kultur, vilket vi tror är bra. Det hindrar dock inte att vi använder tiden rätt, eftersom utredningsarbete tar tid. Inte nog med att utredningen förmodligen inte tillsätts förrän någon gång under hösten eller senhösten - den ska dessutom ha tid att arbeta. Då kommer arbetet med nedsatt konkurrensskadeavgift att kunna löpande utvärderas. Det är heller inte två lagstiftningar som behöver stå i motsatsförhållande till varandra. Tvärtom finns i de flesta länder både-och. Jag är för att det även ska finnas någon form av personligt ansvar. Vi måste därför utreda om detta är förenligt och om det kan göras på ett effektivt sätt. Jag vill ge en utomordentligt stark signal: Vi vill ha konkurrens, vi vill ha en fungerande marknadsekonomi, och vi tänker inte vänta hur många år som helst. Det har gjorts väsentliga förbättringar under 90- talet, men vi har fortfarande på tok för höga priser i Sverige jämfört med ett antal av våra viktigaste konkurrentländer i Europa. Det får konsumenterna betala.</textBlock>
    <textBlock ix="108">Anf.  60  LENNART BEIJER (v) replik: Herr talman! Jag håller med om att kunskapen om upphandling hos kommuner och kanske också hos staten kan bli mycket bättre. I små kommuner har man naturligtvis väldigt små möjligheter att skaffa sig den kompetensen, men det är möjligt att man borde kunna komma längre. Kanske behövs det lite hjälp på vägen för att de ska få del av kunskapen. Det är ur konkurrenssynpunkt oerhört viktigt för småföretagsamheten i bygden att upphandlingen görs på ett riktigt sätt. Jag vill mena att här finns en stor del av de problem som gäller misstänkt kartellsamarbete och annat. Naturligtvis bör regeringen kunna vidta vissa mått och steg, t.ex. insamling av uppgifter om hur kriminalisering kan fungera eller hur man ytterligare kan skärpa nuvarande förslag till program. Det tror jag att vi också från minoritetens sida kan förutsätta. Men att kalla det för en utredning i samma andetag som vi tar ett beslut om en nedsättningsmetod skulle undergräva respekten för det beslutet. Av den anledningen tycker vi att det är bättre att först se hur propositionens förslag slår, och därefter vara beredd att snabbt vidta de ytterligare åtgärder som eventuellt behövs.</textBlock>
    <textBlock ix="109">Anf.  61  GÖRAN HÄGGLUND (kd): Herr talman! Vi kristdemokrater står självfallet bakom alla de reservationer som vi undertecknat i utskottet, men jag nöjer mig med att yrka bifall till reservation 1. Bristande konkurrens gör att marknadsekonomin sätts ur spel. En orsak till att Sverige placerar sig så dåligt i välfärdsligan, alltså jämförelsen mellan olika länder när det gäller ekonomisk status och utveckling, är det höga prisläget i vårt land. En betydande orsak till detta är bristande konkurrens och omfattande regleringar. Vi får, enkelt uttryckt, ganska lite för våra pengar. I debatten om den ekonomiska utvecklingen i vårt land diskuterar vi ofta ökningstakten i BNP. Det ska vi göra, men det är också viktigt att fundera på vad vi kan få ut av de pengar vi använder för privat och offentlig konsumtion. En hel del avregleringar har gjorts i Sverige i slutet av 80-talet och under 90-talet. Det är alldeles utmärkt, men inom en del sektorer är konkurrensen fortfarande bristfällig. Det gäller framför allt konsumtion från hushållens sida: varudistribution, detaljhandel, tjänsteproduktion och inte minst tjänsteproduktion i offentlig sektor. Byggsektorn, entreprenader och byggmaterialindustrin är andra områden som brukar nämnas i detta sammanhang. Den genomsnittliga prisnivån i Sverige ligger för många viktiga hushållsprodukter mellan 20 % och 30 % över genomsnittet för EU-länderna. I det betänkande som vi nu behandlar redovisas en nyligen offentliggjord utredning från EU som visar att Sverige har de högsta livsmedelspriserna i Europeiska unionen. Från konsumentperspektiv finns naturligtvis mycket att göra. Det finns många olika förklaringar till de höga priserna. En orsak är att vi har en bristande konkurrens på området. I propositionen finns dokumenterat hur konkurrensen på olika marknader har kunnat växa fram trots att ett monopolföretag tidigare varit helt dominerande. Inom vård, skola och omsorg ser regeringen inte dessa möjligheter. I stället motverkar regeringen konkurrens på flera områden. Ett exempel är att man inte vill avskaffa monopolet inom apoteksverksamheten. Ett annat exempel är regeringens rigida motstånd mot privat drivna sjukhus. Här ska man tydligen rida spärr mot en utveckling som kan bidra till att sänka priser och öka valfriheten. Herr talman! I betänkandet står väldigt många gånger att "andelen av den samlade ekonomin där konkurrens råder bör öka, eftersom en väl fungerande konkurrens stimulerar nytänkande och bidrar till att utveckla nya produkter och tjänster till nytta för konsumenterna". Jag tycker att det är väldigt klokt uttryckt. Majoriteten i utskottet väljer dock att inte berätta hur detta ska ske. Tvärtom går betydande kraft i politiken åt till att motverka just en sådan vilja när den kommer till uttryck i form av motioner m.m. från andra partier. Då vill man inte utöka det område där konkurrens råder. I en av reservationerna vill vi kristdemokrater tillsammans med några andra partier ge regeringen råg i ryggen när det gäller agerandet inom EU-samarbetet. Vi anser att små länder som Sverige missgynnas när det gäller kommissionens prövning av samgåenden. Stora företag i små länder som vill gå samman behandlas på ett annat sätt än stora företag i stora länder. EU-samarbetet innebär att en gemensam marknad skapas för en mängd produkter, och därför måste EU- området ses som den relevanta marknaden. Men i dag ser EU-kommissionen gärna en nation eller en del av unionen som den relevanta marknaden. Det försätter svenska företag i en knepig situation. Vi anser att regeringen bör agera starkare för att hävda de mindre ländernas intressen i detta sammanhang. Under utskottets beredning av ärendet har diskussionen huvudsakligen handlat om frågan om kriminalisering av deltagande i kartellsamarbete. Majoriteten, bestående av Kristdemokraterna, Miljöpartiet, Folkpartiet, Centern och Moderaterna, föreslår att regeringen ska utreda frågan om kriminalisering. Utredningen bör också följa utvecklingen av programmet för eftergift och nedsättning av konkurrensskadeavgift. Mot detta sätter sig Socialdemokraterna och Vänsterpartiet. Det har tidigare i debatten förts ett resonemang om Vänsterpartiets position i denna fråga. Av en händelse har jag med mig Vänsterpartiets motion som de skrev med anledningen av propositionen. Regeringen föreslog inte någon kriminalisering. När sedan Vänsterpartiet hade läst regeringens proposition skrev man en motion där man säger: "Utredningen" som ligger till grund för propositionen "hade även bl.a. att ta ställning till en kriminalisering för enskilda som tagit initiativ och drivit karteller inom och mellan företag". Sedan säger man: "Efter en relativt summarisk genomgång och med visst motstånd från Konkurrensverket, som har den största erfarenheten inom området, avfärdar man denna möjlighet. Vänsterpartiet anser inte detta tillfyllest. Det intryck argumentationen ger, både i utredningen och i propositionen, är att kartellbildande inte är en nog grov ekonomisk brottslighet för att särskilda åtgärder skall vidtas". Man landar entydigt på att det måste till en utredning om kriminalisering av kartellbildare. Av någon för mig outgrundlig anledning har Vänsterpartiet i utskottet landat på en annan ståndpunkt. Majoritetens och reservanternas uppfattning ligger inte särskilt långt ifrån varandra. Men detta beror snarare på att Vänsterpartiet och Socialdemokraterna ville försöka fånga upp Miljöpartiet i sammanhanget och därför lade sig så nära majoriteten som möjligt. Det berodde knappast på Vänsterpartiets insatser. Här har Vänsterpartiet, som i flera andra frågor som vi har diskuterat tidigare i kammaren, gjort en vändning med 360 grader för att hamna på helt motsatt position mot den man skrev motioner om, och motionerna finns tyvärr bevarade svart på vitt. Kartellsamarbete är ett allvarligt brott. När t.ex. företag inom asfalteringsbranschen delar upp marknaden mellan sig vid t.ex. kommunala upphandlingar stjäl man i praktiken resurser från vård, omsorg, skola och allt det som vi som politiker anser vara angelägna kommunala områden. Det handlar om en i alla avseenden övervägd och kalkylerad brottslighet. Om straff spelar en roll när det gäller att förebygga och bekämpa brottslighet torde detta vara ett område där det är särskilt väl lämpat att använda straffsatser. När de som deltar i en sådan verksamhet inte bara riskerar att dra på sitt företag en avgift, konkurrensskadeavgiften, utan de deltagande själva riskerar att få skaka galler eller få andra kännbara straff tror jag att det fungerar förebyggande. Jag har väldigt svårt att se varför det i lagstiftarens ögon är kriminellt att t.ex. genomföra ett checkbedrägeri som ger några tusen kronor medan uppdelning av marknaden som berövar upphandlaren, ofta det offentliga, miljontals kronor inte är kriminellt. Vilken syn är det som ligger bakom ett sådant lagstiftningsarbete? Här finns alla skäl för riksdagen att tänka om och gå vidare. Jag är väldigt nöjd med att utredningen kommer till stånd. Det tror jag kommer så småningom att landa i en ny lagstiftning i frågan.</textBlock>
    <textBlock ix="110">Anf.  62  LENNART BEIJER (v) replik: Herr talman! Om Göran Hägglund hade lyssnat på tidigare replikskifte klargjordes där situationen ganska tydligt. Vänsterpartiet har efter ytterligare diskussioner och behandling av ärendet kommit fram till att det nog är klokast att först stödja det föreslagna programmet om eftergift och nedsättning av konkurrensskadeavgift. Vi tror att det är det smartare sättet. Vi anser nog att man bör vänta med ytterligare åtgärder. Vi anser t.o.m. att det vore mycket dumt att i samma beslut som vi nu antar programmet också besluta om att omedelbart påbörja en utredning. Det undergräver programmets möjlighet att få effekt. Dessutom innebär även majoritetens förslag, i varje fall i realiteten, att det måste ta ett par år innan utredningen kommer i gång.</textBlock>
    <textBlock ix="111">Anf.  63  GÖRAN HÄGGLUND (kd) replik: Herr talman! Det är naturligtvis aldrig fel att tänka om. Det har man sin fulla rätt att göra. Vänsterpartiet argumenterade i sin motion på ett övertygande sätt, och en stor del av Vänsterpartiets ledamöter har undertecknat den motion som jag antar var väl förankrad i partiet, eftersom alla dessa undertecknat. Man har uppenbarligen under resans gång tänkt om. Dock skriver Vänsterpartiet och Socialdemokraterna tillsammans i reservationen: "Vi vill understryka att regeringens beredskap måste vara sådan att inte tidsförlust uppstår, om ytterligare åtgärder skulle bedömas nödvändiga". Nu får man fundera. Först säger man från Vänsterpartiets sida att vi inte kan vänta, utan att det måste till en utredning. Sedan kommer man fram till att vi kan vänta, och vi behöver ingen utredning. Men i reservationen skriver man att det nog inte får väntas för länge, utan här borde vi nog ligga i startgroparna direkt. Det ger intrycket att man inte är alldeles bestämd än så länge, för att uttrycka det vänligt. Man har en flexibel hållning från Vänsterpartiet.</textBlock>
    <textBlock ix="112">Anf.  64  LENNART BEIJER (v) replik: Herr talman! Det är nog riktigt uppfattat från Göran Hägglunds sida att vi intar en flexibel hållning. Men vi är väldigt noga med att förslaget om eftergift och nedsättning av konkurrensskadeavgift verkligen kommer till stånd. Det är dessutom en anpassning till EU. Vi måste få det att fungera. Jag har ändå förhoppningar om att det bör vara tillräckligt effektivt för att luckra upp och minska intresset för kartellsamarbete. Men nog bör regeringen under samma tid som programmet sjösätts och får vara i kraft ett antal år också ta fram de eventuella frågor och problem som man behöver lösa om man behöver gå vidare. Jag vill då påpeka att det inte bara är kriminalisering som kan vara alternativet. Det kan också vara skärpning och förändring av det program som vi nu tänker anta.</textBlock>
    <textBlock ix="113">Anf.  65  GÖRAN HÄGGLUND (kd) replik: Herr talman! Också jag tycker att det finns goda skäl att se vilka effekter som eftergiftsprogrammet får. Det är inte alldeles självklart att landa på den position som vi har gjort i majoriteten. Vi har som kristdemokrater sagt att det är värt att pröva. Kartellsamarbete är ett så allvarligt problem att vi behöver pröva också den vägen. Vi vill dessutom gå vidare. Jag har, som jag sade tidigare, väldigt svårt att förstå varför det i lagstiftarens ögon är kriminellt att genomföra ett checkbedrägeri som ger några tusen kronor men inte kriminellt att agera på ett sådant sätt att man undandrar t.ex. det offentliga miljontals kronor i samband med en upphandling. Är det någon gång som straff har en förebyggande effekt är det just vid den typen av kalkylerad brottslighet. Det är i regel, antar jag, människor som inte är drogpåverkade, drogberoende eller annat utan människor som sitter i sammanträdesrum och räknar på kronan hur det ska ske. Det är i alla avseenden en kalkylerad verksamhet. Där tror jag att straff kan ha en förebyggande effekt.</textBlock>
    <textBlock ix="114">Anf.  66  ÅKE SANDSTRÖM (c): Herr talman! Detta betänkande om ändringar i konkurrenslagen innehåller enligt vår uppfattning viktiga och svåra men också kontroversiella delar. Konkurrenspolitikens inriktning är en grundläggande fråga. Här har vi en samsyn från de fyra borgerliga partierna. Jag yrkar därmed bifall till reservationen 1 i det läget. En fri konkurrens på lika villkor inom de ramar som sätts upp av etiska principer och lagstiftning är den bästa utgångspunkten för att tillgodose konsumenternas efterfrågan och att hushålla med begränsade resurser. En effektiv konkurrens är bra för konsumenterna och en viktig drivkraft till teknisk utveckling och ekonomisk utveckling i vårt land. Herr talman! Frågan om eftergift och nedsättning av konkurrensskadeavgiften är mycket komplicerad och väcker många funderingar. Det finns bevisligen också olika uppfattningar här i kammaren. Jag har ägnat den en hel del tid under den senaste tiden. Självfallet är utgångspunkten lika för oss alla. Kartellsamarbete är inte lagligt. Det ska bekämpas. Motiven för detta har framförts väl här tidigare. I och med detta beslut inför vi nu en ny princip i det här landet. Om en företagare tjallar på kolleger kan han eller hon få lägre straff eller t.o.m. bli helt befriad från det. Den självklara princip som hittills alltid har gällt och som borde gälla i det här landet är att den som begår ett brott även ska straffas för detta. Den principen ska uppenbarligen inte gälla längre, och det finner vi anmärkningsvärt. Rättvisan ska alltså bli förhandlingsbar. Företag som har tjänat massor med pengar på olagligt samarbete ska kunna gå helt skadefria medan övriga kartellmedlemmar ska kunna dömas till kännbara böter. Detta är en otrevlig utveckling. Personligen känner jag att tankarna lätt går till hur situationen var i de forna öststaterna tidigare. Ett angiverisystem ska nu införas i Sverige. Jag konstaterar till min glädje att vi har ansvarig minister i kammaren. Det är inte så ofta vi brukar ha det i våra debatter i näringsutskottet. Därför vill jag passa på att ställa ett par enkla frågor: Vem kommer det att bli som prövar och avgör sanningshalten i dessa angiverier? Det är ur rättslig synpunkt en mycket viktig fråga. Vilket blir nästa område där vi ska använda tjallarsystem i vårt land? Det som vi nu ska införa på detta område är främmande för vårt rättssystem i Sverige. Herr talman! Jag har talat med ett antal advokater som har lång erfarenhet av juridiskt arbete. Jag vet också att de tillhör skilda partigrupperingar. Samtliga advokater som jag har talat med avstyrker detta förslag sett ur individens och medborgarnas synpunkt. Nej, satsa i stället på ökade resurser till polisens uppsökande och förebyggande arbete! Inrätta specialister för att röja kartellsamarbete! Det är enligt alla sakkunniga en mycket mer anständig linje. Nu får vi i en annan del i betänkandet en majoritet för utredning av formerna för en kriminalisering av kartellsamarbetet. Det ställningstagandet är viktigt. Däremot är jag fortfarande konfunderad över de partier som stöder den ändring av konkurrenslagen som jag här har vidrört helt kort. Herr talman! Centerpartiet har i en motion också pekat på ett annat område, nämligen behovet av en mer heltäckande översyn av marknaden för inrikesflyget. Det är angeläget att exempelvis Konkurrensverket får ett sådant uppdrag. Det är inget enkelt uppdrag, men det är angeläget. Vi har i Sverige ett utomordentligt högt kostnadsläge för inrikesflyget. Ofta är det också i total avsaknad av konkurrens. Staten som stor ägare i SAS har ett ansvar för att konkret verka för att vi får rimliga villkor för inrikesflyget i hela landet. Detta är den sista debatten för min del under detta riksmöte. Jag vill passa på att tacka kamraterna i näringsutskottet för gott samarbete och till utskottspersonalen rikta ett tack för utomordentligt väl utfört arbete. Herr talman! Med det anförda yrkar jag bifall till reservationerna 1 och 2, men står självfallet bakom övriga reservationer som Centern har undertecknat.</textBlock>
    <textBlock ix="115">Anf.  67  EVA FLYBORG (fp): Herr talman! En effektiv konkurrens på marknaden gynnar alltid konsumenterna. Företagens tävlan om att vara bäst och billigast upprätthåller en ständig press på priser och kostnader. Men också i ett mer dynamiskt och samhällsekonomiskt perspektiv är väl fungerande konkurrens av stor betydelse. Konkurrensen är den kanske viktigaste drivkraften till både teknisk och ekonomisk utveckling. Dessvärre fungerar inte alltid konkurrensen som den ska. Det bildas karteller. Det är något som ur marknadsekonomisk synpunkt är felaktigt och måste bekämpas. Det är en företeelse som innebär att konkurrenterna öppet eller i hemlighet blåser av tävlan om konsumenternas gunst. Genom att komma överens om priset berövas konsumenterna möjlighet att välja den billigaste produkten. På så sätt kan producenterna, fast de är flera, uppträda som monopolister. Detta är felaktigt med såväl ett marknadsekonomiskt som ett liberalt synsätt. Karteller finns i Sverige. Det visar inte minst Konkurrensverkets framgångsrika gryningsräder mot ett flertal branscher. För mig som politiker med inriktning på näringslivsfrågor måste därför kampen för den fria konkurrensen sättas högst på dagordningen. Ekonomisk brottslighet är ekonomisk brottslighet även om den kallas för kartell. Om vi svenskar i genomsnitt betalar 20-30 % mer för vår matkasse så ser var och en den konkreta nackdelen och kostnaden för oss konsumenter med just karteller. Regeringen säger sig vilja ta i med krafttag mot kartellsamarbete, och det är ju bra. Men som så många gånger förr är förslagen från Näringsdepartementet uppblåsta, men i sak otillräckliga. Regeringen föreslår att ett s.k. leniency-program införs i Sverige. Ett sådant program innebär att konkurrensskadeavgiften ska kunna efterges eller nedsättas för den som avslöjar en kartell och underlättar Konkurrensverkets arbete. Detta är ingenting annat än ett rent tjallerioch angiverisystem, som väcker djupt principiella frågor. Det är något som vi i Folkpartiet tar bestämt avstånd ifrån. Tjalleri och angiveri hör inte ihop med svenskt rättsmedvetande. Vad hände t.ex. med likhet inför lagen? Konkurrensen i Sverige måste stärkas rejält. Det är viktigt att Konkurrensverket får fortsätta med sitt lyckade arbete genom bl.a. gryningsräder. Därför har vi i vårt budgetalternativ avsatt 10 miljoner kronor mer till Konkurrensverket och 6 miljoner mer till konkurrensforskning än vad regeringen har gjort. Folkpartiet har i och för sig i sitt rättspolitiska program föreslagit att s.k. kronvittnen får användas i mycket begränsad utsträckning. Detta måste dock ske inom strikt angivna ramar, där de misstänkta biträds av försvarare. Det ska dessutom bara gälla grova brott som leder till långa fängelsestraff, t.ex. sexualbrott eller mord. Varje sådan uppgörelse ska underställas domstol. Det här är en helt annan sak än det angiverisystem som nu föreslås när det gäller kartellbildning och som inte på något sätt kan jämföras med grova våldsbrott. Tyvärr stöder en majoritet av riksdagens partier ett sådant system. Folkpartiet avvisar bestämt detta förslag. Vi måste i stället få en lagstiftning som är preventiv i sin verkan. Det ska svida rejält om man tummar på konkurrensen! Vi i Folkpartiet vill i stället för detta tjallerisystem kriminalisera karteller och samtidigt höja konkurrensskadeavgiften kraftigt. Se t.ex. på USA! Detta skulle ha en bra och avskräckande effekt och samtidigt hålla oss utanför ett angiverisystem med betalda statliga tjallare. Regeringen borde ha löpt linan ut och föreslagit en kriminalisering av kartellbildningar. Detta är något som Konkurrensverket självt har föreslagit, och som jämställer kartellsamarbete med annan ekonomisk brottslighet. Det är en viktig signal att brott som drabbar konsumentkollektivet kriminaliseras, likaväl som ett skattebrott som drabbar skattekollektivet redan i dag är kriminaliserat. Bestämmelsen om kriminalisering av kartellbildningar finns redan i andra länder, som vi har hört här tidigare. I t.ex. Kanada kan den som är inblandad i olaglig kartellverksamhet bestraffas med fängelse i upp till fem år och böter upp till 65 miljoner kronor. I USA gäller fängelse i tre år och böter upp till 100 miljoner kronor. Glädjande nog har nu en riksdagsmajoritet bestående av övriga borgerliga partier och Miljöpartiet beslutat att stödja ett förslag om en kriminalisering av kartellsamarbete. Riksdagen ger därför ett uppdrag åt regeringen att utreda om olagligt kartellsamarbete ska jämställas med annan ekonomisk brottslighet. Tack vare bl.a. Folkpartiets envisa kamp för den fria konkurrensen tar vi ett steg mot att göra det svårare för karteller att överleva. Det tjänar vi alla som konsumenter på. I vår motion ville vi i Folkpartiet ha ett tillkännagivande om kriminalisering omedelbart, men det här tillkännagivandet får duga tills vidare. Det säkraste vore förstås att helt byta regering den 15 september. Herr talman! Med det vill jag yrka bifall till reservation 1 och 3 och samtidigt yrka bifall till propositionen under punkt 3.</textBlock>
    <textBlock ix="116">Anf.  68  LENNART BEIJER (v) replik: Herr talman! Det är alldeles uppenbart att Eva Flyborg är helt inriktad på att en kriminalisering är det enda sättet att lösa kartellbildningar på. Jag har bara en stilla undran. Om nu det här programmet, som föreslår eftergift och nedsättning av konkurrensskadeavgiften, visar sig vara smidigare än en kriminalisering av karteller och effektivt stoppar intresset för kartellsamarbete, skulle Eva Flyborg då kunna tänka sig att det vore godtagbart i framtiden?</textBlock>
    <textBlock ix="117">Anf.  69  EVA FLYBORG (fp) replik: Herr talman! Vi vill kriminalisera kartellbildning därför att det ställer till med så stor skada, inte minst för den kommunala och privata ekonomin. Om en matkasse i Sverige blir 20-30 % dyrare än i andra jämförbara länder tror jag att kartellsamarbetet är en del av den stora fördyringen. Nej, Lennart Beijer, vi kommer inte att tycka att det är ett bra system även om det visar sig kunna ge vissa kortsiktiga fördelar. Det är fel väg att gå att införa tjalleri och ett angiverisystem i Sverige. Vi vill ha en likhet inför lagen. Man ska stå för det man har gjort. Vi vill ha en stark, tydlig och offensiv lagstiftning som talar om i förväg att om du gör det här kommer du som person och även ditt företag att drabbas, och drabbas hårt. Så tycker vi att en lagstiftning ska vara - avskräckande, rak och tydligt.</textBlock>
    <textBlock ix="118">Anf.  70  LENNART BEIJER (v) replik: Herr talman! Vi är överens om att vi ska försöka få stopp på karteller. Vi ska se till att vi får en bättre konkurrens och att svenska priser kommer i nivå med övriga EU osv. Men om det skulle visa sig att det program som nu föreslås är effektivare ur alla synvinklar än en ren kriminalisering, är Eva Flyborg ändå envis nog att hålla fast vid att det ska vara en kriminalisering och ingenting annat?</textBlock>
    <textBlock ix="119">Anf.  71  EVA FLYBORG (fp) replik: Herr talman! Ja, Lennart Beijer, vi liberaler är envisa nog att hävda att vi ska ha en rak, tydlig och preventiv lagstiftning. Vi är envisa nog att hävda att vi inte vill ha ett statligt angiverisystem med statligt betalda tjallare. Vi är envisa nog att säga att målet inte alltid helgar medlen. Det finns en bättre väg att gå. Ja, vi liberaler är envisa och vill fortsätta att ha en preventiv, rak och tydlig lagstiftning utan vare sig angiveri eller tjalleri. Det ska vara likhet inför lagen.</textBlock>
    <textBlock ix="120">Anf.  72  ANNE LUDVIGSSON (s): Herr talman! Till skillnad från Folkpartiet är vi socialdemokrater öppna för att se nya möjligheter och göra förändringar om detta kan vara till nytta för konsumenterna. Vi har hört här i dag att det råder stor enighet om att en effektiv konkurrens är en grundläggande förutsättning för en väl fungerande samhällsekonomi. Konkurrens stärker tillväxten och det svenska näringslivets förmåga att hävda sig på internationella marknader. En väl fungerande konkurrens stimulerar nytänkande och bidrar till att utveckla nya produkter och tjänster till nytta för konsumenterna. Därmed skapas bättre förutsättningar för jobb, sysselsättning och välfärd. Det är vi ganska eniga om. Vi är också eniga om att likvärdiga villkor ska gälla för olika aktörer på marknaden. Med anledning av motioner i det här betänkandet från m, kd, c och fp vill jag dock klargöra att konkurrens inte är något mål i sig för oss socialdemokrater. Det är ett medel för ökad effektivitet, mångfald och produktkvalitet till nytta för det allmänna och för konsumenterna. Här ser vi att det finns olika synsätt mellan de borgerliga partierna och oss socialdemokrater. Det är synsätt som bygger på olika ideologisk grund. Konkurrenspolitiken måste alltid sättas i relation till konsumentperspektivet. Konsumentnyttan måste alltid stå fokus. Det gäller inte minst när det handlar om konkurrens mellan offentlig och privat verksamhet inom den mjuka sektorn, vård och omsorg. Vi anser att andra samhälleliga intressen måste få väga tyngre inom vissa verksamheter än att utsätta allt för konkurrens. All offentlig verksamhet får dessutom inte bedrivas i konkurrens. Herr talman! För att ge konsumenterna en stark ställning på marknaden är det viktigt med samordning mellan myndigheter som är ansvariga för konkurrensoch konsumentpolitiken. Omkring 70 % av den svenska ekonomin är i dag utsatt för konkurrens. Men det innebär inte att konkurrensen fungerar på ett önskvärt sätt inom den här delen av ekonomin. Det finns en företagskultur i vårt land som inte har tillräcklig respekt för konkurrenslagstiftningen. Det är du och jag som konsumenter som drabbas om konkurrensen är dålig. Det är du och jag som drabbas som boende i hyreslägenhet eller när vi ska handla i livsmedelsbutiken. Det är vi som drabbas när företagen går samman för att driva upp priserna. Därför är det så viktigt för oss socialdemokrater att arbeta aktivt med de här frågorna. Statsrådet Ulrica Messing kommer att ytterligare redovisa regeringens arbete på det här området. Det förslag som vi nu behandlar i betänkande NU16 om ett program för eftergift och nedsättning av konkurrensskadeavgiften ser vi socialdemokrater som ett led i en effektivare kartellbekämpning. Det är nödvändigt med vassare vapen så att karteller kan bekämpas effektivare, och där är vi också ense. Jag behöver inte gå in på den senaste tidens avslöjanden om olovligt samarbete mellan företag för att vi alla ska inse att effektivare åtgärder måste sättas in. Herr talman! Det här förslaget är ett nytt grepp i Sverige när det gäller konkurrenspolitiken. Vi socialdemokrater är övertygade om att kännbara konkurrensskadeavgifter och möjlighet att få slippa eller få sänkt avgift för företag som erkänner en kartell ger oss ett effektivt system. Vi hoppas framför allt att det ska verka i förebyggande syfte genom den osäkerhet och otrygghet som blir följden bland företag som bryter mot reglerna. Förslaget ger företagen ekonomiska drivkrafter att kliva av en kartell och samtidigt ett stärkt sekretesskydd för den som lämnar uppgifter om olagliga samarbeten och karteller. Programmet innehåller också förslag om ökat internationellt samarbete på konkurrensområdet samt ersättning för företag för rättegångskostnader när Konkurrensverket är motpart och förlorar. Herr talman! Vi socialdemokrater i utskottet vill nu satsa på ett bra genomförande av förslaget i propositionen. Vi är övertygade om att de här förslagen kommer att ge effekter i positiv riktning. Vi anser också att det är angeläget att effekterna av programmet prövas och att regeringen mycket noga följer effekterna av de föreslagna åtgärderna och har en beredskap att vidta de ytterligare åtgärder som kan behövas. Det kan gälla en kriminalisering, men också förstärkningar i det liggande förslaget. Mot bakgrund av detta anser vi socialdemokrater att en utredning av kriminalisering vid överträdelser av konkurrensreglerna inte bör tillsättas innan vi ser effekterna av programmet och de nya reglerna har varit verksamma en tid. På den här punkten finner vi det lite märkligt att m, kd och mp uppenbarligen fast de säger ja till de nya förändringarna ändå inte tror på förslagen, eftersom man samtidigt vill anmoda regeringen att utreda frågan om kriminalisering av kartellsamarbete, och detta innan man har sett hur de nya reglerna faller ut. Det har framkommit här att man vill ha både livrem och hängslen, eftersom man helt enkelt inte tror på det nya förslaget. Det måste ändå vara det som tankarna mynnar ut i. Det vore intressant att höra ytterligare hur man resonerar. Kommer det här att gälla andra områden också: Man lägger fram ett förslag men vill samtidigt starta en utredning som kan gå emot förslaget? Folkpartiet och Centern intar en mer logisk inställning, eftersom man säger nej till förslaget om eftergift och nedsättning av konkurrensskadeavgift och enbart förordar en kriminalisering. Med det här vill jag yrka bifall till reservation 4 angående kriminalisering av kartellsamarbete, avslag på övriga reservationer och i övriga delar bifall till utskottets förslag.</textBlock>
    <textBlock ix="121">Anf.  73  GÖRAN HÄGGLUND (kd) replik: Fru talman! Jag har två frågor till Anne Ludvigsson. Den första är: Varför ska det vara kriminellt att genomföra ett checkbedrägeri som ger några tusen kronor, men inte att lura det gemensamma på miljontals kronor? Den andra frågan är: I utskottsbetänkandet talas upprepade gånger - bara på s. 12 och 13 ser jag det tre gånger på samma uppslag - om att andelen av den samlade ekonomin där konkurrens råder ska öka. Min fråga är då: På vilka områden och hur?</textBlock>
    <textBlock ix="122">Anf.  74  ANNE LUDVIGSSON (s) replik: Fru talman! På den första frågan, varför det ena ska anses kriminellt och det andra inte, vill jag svara: Det här förslaget läggs fram för att vi ska bekämpa karteller. Om vi nu ser att det här förslaget är ett effektivare sätt att komma åt kartellsamarbete än just kriminalisering så tycker jag att det här är värt att pröva till nytta för konsumenter. När det gäller nya marknader ser vi inom livsmedelsbranschen och inom byggbranschen - det finns flera andra - att det inte råder konkurrens. Det är sådana områden där regeringen också gör insatser för att vi ska kunna öka konkurrensen.</textBlock>
    <textBlock ix="123">Anf.  75  GÖRAN HÄGGLUND (kd) replik: Fru talman! På den första frågan uppfattade jag inte någon riktig förklaring på den principiella skillnaden. Anta att jag skulle vara en drogberoende person i behov av snabba pengar. Jag genomför ett checkbedrägeri. Jag gör kanske inte en riktig kalkyl bakom den här handlingen till följd av abstinensbesvär, men jag lyckas tillskansa mig pengar på något sätt. Det är en självklarhet att detta är kriminellt. Men om jag däremot sitter på en konferensanläggning eller i ett styrelserum och gör upp med kolleger från andra företag om hur vi ska blåsa det allmänna på miljontals kronor är det värsta som kan hända mig att mitt företag drabbas av en konkurrensskadeavgift. Jag själv lider inga särskilda men av detta. Är detta rimligt? Är detta försvarbart? Är det rimligt att nita den som begår den första handlingen, men i det andra fallet är kriminalisering inte att tänka på? Jag uppfattade Anne Ludvigssons svar som att det gäller att komma åt det här på något sätt, och då är väl eftergift vägen. Men varför är det ena av principiella skäl straffbelagt medan det andra inte är det? Jag anser att det är i det senare fallet som det vore rimligt med ett straff där det kan antas ha en förebyggande effekt när en kalkyl ligger bakom brottet. När det gällde att andelen konkurrensutsatt verksamhet skulle öka uppfattade jag alltså att det är eftergifterna som är svaret på den fråga som jag trodde innehöll något mycket större om att vi skulle få en ekonomi som är konkurrensutsatt till större delar, men det handlar alltså bara om det förslag som vi behandlar i betänkandet här.</textBlock>
    <textBlock ix="124">Anf.  76  ANNE LUDVIGSSON (s) replik: Fru talman! Göran Hägglund tar faktiskt upp ett mycket vidare område än vad som berörs i det här betänkandet. Vi har inte kriminalisering av det här området i dag. Det som ligger till grund för det här förslaget är ju faktiskt en utredning, och den utredningen har i dagsläget inte föreslagit kriminalisering. Där står också att läsa mera om varför man i dagsläget inte förordar en kriminalisering. Men det är en etisk debatt som inte passar in i det ärende som vi hanterar i kammaren i dag. När det gäller att öppna nya marknader har vi sett i motionerna att det hos vissa partier finns en målsättning att utsätta allt för konkurrens utan att bry sig om riktigt vad det här kommer att innebära för brukaren och konsumenten. Det finns en rapport från Konkurrensverket som heter Vårda och skapa konkurrens, som är väl värd att läsa, just när det gäller att utsätta flera områden för konkurrens.</textBlock>
    <textBlock ix="125">Anf.  77  ÅKE SANDSTRÖM (c) replik: Fru talman! Rent allmänt kring konsumentpolitiken har jag ingenting att debattera med Anne Ludvigsson om, men jag skulle gärna vilja gå in på den fråga jag fäste störst uppmärksamhet vid, och det är då minskningen av avgiften. Jag tolkar Anne Ludvigsson så att vassare vapen ska ersätta grundläggande principer för individen. Just den principen att den som begår ett brott även ska straffas för detta: Står Anne Ludvigsson bakom att den principen fortfarande ska gälla? Det är den första frågan. Den andra frågan är: Vilka förstärkningar kan bli aktuella i det liggande förslaget? Orden föll så: Det kommer förstärkningar i det liggande förslaget. Det var mina två frågor.</textBlock>
    <textBlock ix="126">Anf.  78  ANNE LUDVIGSSON (s) replik: Fru talman! Ja, det är ju samma fråga som jag tidigare har svarat på. Det här är inte kriminaliserat i dag, och därför fortsätter vi nu med det här lagförslaget om nedsättning i konkurrensskadeavgift och eftergifter. Finner vi inte att det här förslaget är nog och att vi inte får de positiva effekter som vi önskar oss har vi sagt att vi är öppna för att utreda och gå vidare med en kriminalisering.</textBlock>
    <textBlock ix="127">Anf.  79  ÅKE SANDSTRÖM (c) replik: Fru talman! Det var väl inte den inriktningen jag hade på frågan. Jag menade att det är att gå för långt att göra de här eftergifterna. Det är att gå för långt att sätta ur system den självklara principen att den som begår ett brott ska straffas för det. Det är ju den principen jag vill att vi ska få resonera om i den här kammaren. Det kan inte vara rimligt att vi inför en sådan princip att den som har tjänat grova pengar på olaglig kartellsamverkan kan gå fri från straff bara genom att han eller hon tjallar på andra. Det är ju det som ni vill införa nu. Det är det jag vill höra: Är det verkligen en rimlig princip?</textBlock>
    <textBlock ix="128">Anf.  80  ANNE LUDVIGSSON (s) replik: Fru talman! Det här är ett sätt att förstärka Konkurrensverkets möjligheter att bekämpa karteller. Frågan om det är rimligt ur etiska aspekter ingår inte i det här förslaget. Vi och utredningen förordar inte kriminalisering i dagsläget. Vi lägger fram detta förslag för att förstärka Konkurrensverkets möjligheter att bekämpa karteller, och vi ställer oss bakom programmet med nedsättning av konkurrensskadeavgift och eftergift.</textBlock>
    <textBlock ix="129">Anf.  81  PER WESTERBERG (m) replik: Fru talman! Det brukar sägas, inte minst i kartelldiskussioner, att man vill ha konkurrens så länge det inte berör en själv. Jag tyckte att Anne Ludvigssons anförande andades lite av detta, nämligen: Gärna konkurrens, men inte i fråga om de verksamheter som staten eller det offentliga bedriver. Jag tror att man i stället ska se konkurrensutsättningen och avregleringen som valfrihet för konsumenterna att kunna välja det bästa alternativet. Vi måste inse att det inte är vi utan konsumenterna som ska bestämma. Vi är starka anhängare av avreglering för att man ska få fram alternativ, oavsett om det gäller apotek, bilprovning, flygkonkurrens, tåg och en del annat. Jag vill ställa några frågor: Anser Anne Ludvigsson att det är bra att Telia sätter de priser som man sätter på 3 G-master? Telia utnyttjar alltså sin dominerande ställning för att förhindra en fungerande konkurrens. Anser Anne Ludvigsson att det är ett väl fungerande förhållande mellan offentliga och privata aktörer? Det är där som vi vill driva på för att få en bättre tingens ordning. Anser Anne Ludvigsson att det är korrekt att vi har högre priser beroende på bristande konkurrens? Vilka ytterligare åtgärder är man beredd att vidta? Vi moderater är beredda att utreda en kriminalisering eftersom vi är missnöjda. Det görs för lite för konsumentnyttan och för valfriheten. Vi har för höga priser i Sverige. Det gäller inte bara kartellbekämpningen utan också på en lång rad andra områden.</textBlock>
    <textBlock ix="130">Anf.  82  ANNE LUDVIGSSON (s) replik: Fru talman! Vi är överens om att den bristande konkurrensen inom byggbranschen och livsmedelssektorn inte är till nytta för konsumenterna. I jämförelse med andra länder inom EU har vi högre priser i Sverige. Det är viktigt att vi vidtar åtgärder. Ulrica Messing kommer att berätta mera om de insatser inom både livsmedelsbranschen och byggbranschen som regeringen föreslår för att konkurrensen ska öka inom dessa områden. Det är viktigt att det finns en lagreglering som jämställer privat och offentlig verksamhet och att man arbetar på lika villkor. Sedan är vi inte helt överens om vad som är konsumentnytta i alla lägen, vilket jag också inledde mitt anförande med. Där finns det ideologiska skillnader. Men vi är alla överens om att det ska vara likvärdiga villkor på marknaden för offentlig verksamhet och privat verksamhet.</textBlock>
    <textBlock ix="131">Anf.  83  PER WESTERBERG (m) replik: Fru talman! Konsumentnyttan avgörs bäst av konsumenterna själva. Att häva ett monopol innebär att det blir tillåtet med alternativ som konsumenterna själva kan välja om de vill utnyttja. Det är inte så att vi är nöjda med de nuvarande tingens ordning. Det är därför som vi vill utreda en kriminalisering. Vi är inte nöjda med att man lade lagförslaget från 1994 om en skärpt konkurrenslagstiftning när det gäller regleringen mellan privata och skattesubventionerade verksamheter i byrålådan. Vi är lite besvärade över prissättningen på användandet av master för mobiltelefoni på ett sätt som innebär att man missbrukar en dominerande ställning, till klar nackdel för konsumenterna. Jag tycker att regeringen är passiv.</textBlock>
    <textBlock ix="132">Anf.  84  ANNE LUDVIGSSON (s) replik: Fru talman! Det här förslaget bygger ju på erfarenheter från andra länder där effekterna av en nedsättning av konkurrensskadeavgifterna har varit positiva. Också EU-kommissionen har lagt fram ett sådant förslag. Jag tycker att det är viktigt med en samordning inom EU så att vi jobbar någotsånär likriktat. Kriminalisering lovordas, men är kriminalisering det bästa sättet att komma åt karteller med tanke på konsumentnyttan? Det är ju det målet som vi vill nå.</textBlock>
    <textBlock ix="133">Anf.  85  EVA FLYBORG (fp) replik: Fru talman! Jag har först en liten kommentar till Anne Ludvigsson om Folkpartiets politik. Jag tyckte att jag var väldigt tydligt i mitt anförande, men jag ska upprepa det som jag sade. Vi i Folkpartiet tror inte att det bara är kriminalisering som är det rätta receptet för att komma till rätta med skadliga karteller, utan en kriminalisering ska kombineras med kraftigt höjda böter. Det tror vi skulle bli en rak och tydlig lagstiftning som innebär att den enskilde och företaget som deltar i kartellbildning lider i skada. Kriminalisering och kraftigt höjda böter är tillsammans de två stadiga benen, det tror jag att Anne Ludvigsson är medveten om. Anne Ludvigsson sade ganska ordagrant att utredningen inte föreslog någon kriminalisering och att det är därför som det inte finns något sådant lagförslag. Men både socialdemokraterna i utskottet och även regeringen måste väl ändå kunna tänka lite själva? Det är väl inte alltid så att man slaviskt följer det som en utredning förordar. I så fall hade vi haft helt andra förutsättningar när det gäller t.ex. tredje generationens mobiltelefoni. Om man hade följt den utredningens slutsatser hade man inte byggt fast oss i det mastelände som man har gjort nu. Fru talman! Jag har en fråga: Tror Anne Ludvigsson att man blir mer eller mindre benägen att delta i karteller om man personligen riskerar ett fängelsestraff? Konkurrensverkets mycket framgångsrika gryningsräder är ju ett exempel på ett angrepp på kartellproblemet ur en annan synvinkel. Jag skulle vilja höra Anne Ludvigssons kommentar till detta lyckade arbete som Konkurrensverket har ägnat sig åt utan att det har funnits ett statligt angiverisystem med betalda tjallare.</textBlock>
    <textBlock ix="134">Anf.  86  ANNE LUDVIGSSON (s) replik: Fru talman! Konkurrensverket har gjort ett enormt bra arbete. Man får nu ytterligare resurser för att bedriva en bra och slagkraftig verksamhet. Det här står inte emot varandra. Konkurrensverket kan fortsätta med sina gryningsräder. Det som gör att vi ställer oss bakom det här förslaget är dels att Konkurrensverket får ett skarpare verktyg för att bekämpa karteller, dels att vi tror att det har ett förebyggande syfte. Frågan om ifall kriminalisering skulle förebygga kartellsamarbete kan jag inte svara på, och det tror jag inte heller att någon annan kan göra. Det fungerar inte effektivt i de länder där man har infört en kriminalisering. Det är mycket som aldrig kommer upp i dagens ljus. Därför vill vi pröva en ny metod. Jag håller med om att den innebär nya grepp i Sverige. Men vi tycker att det är viktigt och angeläget att pröva detta nya sätt för kartellbekämpning.</textBlock>
    <textBlock ix="135">Anf.  87  EVA FLYBORG (fp) replik: Fru talman! Även vi hoppas att gryningsräderna ska fortsätta. Vi i Folkpartiet hyllar principen om fri konkurrens i alla lägen. Men frågan är: Är Anne Ludvigsson nöjd med att Socialdemokraterna i dag inför ett angiverisystem med statligt betalda tjallare? Är Anne Ludvigsson stolt och också nöjd?</textBlock>
    <textBlock ix="136">Anf.  88  ANNE LUDVIGSSON (s) replik: Fru talman! Om jag är stolt, men inte nöjd? Jag är varken det ena eller det andra. Vi har ju inte sett resultatet än. Jag vill inte uttrycka det så drastiskt som Eva Flyborg gör. Vi ser detta som en möjlighet att komma åt karteller. Vi tror att systemet kan ha en förebyggande effekt när det gäller kartellsamarbete. Men, som sagt, vi vet inte hur resultatet blir, och vi är öppna för att gå vidare med att utreda en kriminalisering om vi ser att det här systemet inte är effektivt. Det är klart att vi står bakom det förslag som vi nu lägger fram och tror på det ända tills vi är motbevisade.</textBlock>
    <textBlock ix="137">Anf.  89  INGEGERD SAARINEN (mp): Fru talman! En effektiv konkurrensövervakning är mycket viktig ur samhällsekonomisk och konsumentpolitisk synvinkel. Karteller är till stor skada för samhällsekonomin och för konsumenterna, men de är också till stor skada för miljöutvecklingen. Särskilt allvarliga är karteller som rör prisbildning, anbudsgivning och marknadsuppdelning. Under senare tid har avslöjanden och misstankar om olagligt samarbete mellan företag varit aktuella inom olika branscher, t.ex. bensinbranschen, flygbranschen och byggsektorn. Att olagliga karteller fortsätter är ett uttryck för de stora vinster som företagen gör på det här samarbetet. Men karteller är svåra att avslöja, och det ligger i sakens natur. Så länge de samarbetande parterna vinner på samarbetet fortsätter de, och ingen får kunskap om samarbetet. Regeringens förslag om ett program med regler om eftergift för nedsättning av konkurrensskadeavgift för att få fram avslöjanden tycker jag är bra. Att jag tycker att det är bra är helt enkelt ett uttryck för hur allvarligt jag ser på det här, för det är ett okonventionellt förslag. Det är ett ganska annorlunda förslag som vi normalt inte skulle ansluta oss till, men olagligt kartellsamarbete är till så stor skada att jag ändå tycker att det är rimligt att prova om man kan komma åt det på det här sättet. Det finns goda chanser att göra det, och jag hoppas på det. Kartellsamarbete är som sagt mycket allvarligt. Det är både ett hinder för nya alternativ att växa fram inom näringslivet och ett hinder för lägre priser. Kartellsamarbete är ett hinder för teknikutveckling. Det är ett hinder för en miljövänligare utveckling. Det är ett allvarligt brott. Jag kommer ihåg när jag på 70-talet deltog i en hyresstrejk i Umeå. Redan då handlade det om kartellsamarbete som trissade upp priserna på lägenheterna. Och vad har hänt sedan dess? Ja, inte är det mycket. Något måste hända, och det är bråttom. Därför vill jag inte vänta på en utredning om kriminalisering tills vi ser om den här typen av arbete för att komma åt kartellerna är effektivt, utan jag tycker att det är viktigt att utredningen kommer i gång redan nu, för de facto är ju kartellsamarbete ett ganska allvarligt brott. Jag tycker alltså att det är fullt rimligt att man tillsätter en utredning om hur man ska kriminalisera det, trots att man först går in på ett annat förslag och hoppas på att det är effektivt. Sedan tycker jag naturligtvis, liksom Åke Sandström, att inrikesflygets kartellsamarbete är allvarligt och borde utredas. Likaså borde livsmedelssektorns kartellsamarbete utredas. Men dessa utredningar sker redan, så jag tycker inte att man behöver trycka mer på behovet av det just nu. Beträffande kriminalisering vill jag bara konstatera att Konkurrensverket faktiskt har förordat att kartellsamarbete ska kriminaliseras. Det är också ett tungt argument för att starta utredningen.</textBlock>
    <textBlock ix="138">Anf.  90  Statsrådet ULRICA MESSING (s): Fru talman! Under de senaste åren har avslöjanden om priskarteller i näringslivet duggat tätt. I tidningarna och på TV:s nyheter har vi fått rapporter om missförhållanden i bl.a. bensinbranschen, flygbranschen, byggsektorn och inom en rad andra områden. Inte nog med det, i en Sifoundersökning svarar 80 % av landets småföretagare och 50 % av våra storföretagare att de tror att karteller förekommer mycket ofta eller ganska ofta i svenskt näringsliv. Motsvarande siffror för kommuner och landsting som köpare är 70 %. Sifos siffror talar sitt tydliga språk. Bakom lykta dörrar och bortom allmänhetens insyn verkar påfallande många bolagsdirektörer göra upp om prisnivåerna i sina respektive branscher. Det är självklart oacceptabelt. Det är oacceptabelt för Sverige som land, vars resurser då inte används på bästa sätt. Det är oacceptabelt för Sveriges konsumenter, som indirekt får se vår välfärd minska på grund av överpriser och får se vårt utbud minska av varor och tjänster. Det måste till kraftfulla åtgärder. På riksdagens bord ligger nu ett betänkande om en effektivare kartellbekämpning. Regeringen har bl.a. föreslagit ett nytt system för eftergift och nedsättning av avgifter för dem som avslöjar karteller. Den som ingår i en kartell och själv träder fram och avslöjar allt om sin egen men också om andras medverkan i kartellen kommer i framtiden att kunna gynnas av förslaget. Den nya lagen syftar till att få fler att bidra aktivt till att avslöja karteller och att få fram information och bevisning om överträdelser av konkurrenslagen. Den föreslagna lagen kommer att innebära en ökad osäkerhet och ökad otrygghet bland de företag som bryter mot reglerna genom att ingå i ett olagligt samarbete eller i karteller. Dessutom föreslår regeringen ett stärkt sekretesskydd för den som lämnar uppgifter om olagliga samarbeten och karteller. Kan inte identiteten hemlighållas på personer som är beredda att avslöja olagliga samarbeten, är naturligtvis risken stor att uppgiftslämnaren utsätts för repressalier av det företag som han eller hon har tipsat om. Extra känsligt blir det naturligtvis i situationer då uppgiftslämnaren anger sin egen arbetsgivare. Jag är övertygad om att det här förslaget kommer att påverka attityderna på den svenska marknaden. Jag tror inte att förslaget i ett nafs kommer att få bort kartellerna från svenskt näringsliv. Men jag tror ändå att den nya lagen, med eftergifter, med nedsättning och med ett ökat sekretesskydd, är en av flera vägar som är värda att pröva. Det visar också erfarenheterna från andra länder runtom i världen som redan använder sig av samma typ av lag. En bred majoritet i riksdagen ser också ut att ställa sig bakom förslaget, och jag uppskattar det väldigt mycket. Men det förvånar mig ändå lite att Moderaterna, Kristdemokraterna, Centerpartiet och Folkpartiet tillsammans med Miljöpartiet nu omedelbart vill gå vidare med att utreda möjligheten till en kriminalisering. De vill utreda frågan om en kriminalisering en gång till. Det var nämligen precis det som Severin Blomstrands utredning gjorde. Utredningen hade regeringens uppdrag att titta på hur vi effektivast och snabbast kan öka möjligheterna att avslöja karteller för dem som ingår sådana. Utredningen valde att inte gå fram med förslag till kriminalisering, och man har talat om varför man valde att inte göra det i sitt utlåtande till regeringen. Flera av de remissinstanser som har tittat på utredningens förslag står bakom den slutsats som Severin Blomstrand kom fram till. Endast tre har uttryck sig tveksamma till det. Jag vill ändå säga att jag principiellt inte är emot en kriminalisering. Jag och regeringen har vid flera tillfällen gjort klart att vi inte utesluter kriminalisering i framtiden. Men vi vill nu först låta det förslag om eftergifter som ligger på riksdagens bord få verka för att lära och se om samma erfarenheter som har gjorts i andra länder också kan göras här hos oss i Sverige. En snabb kriminalisering låter kanske kraftfullt, och en ny utredning kan verka initiativrikt, men risken är ändå att det alltför mycket blir ett slag i luften. Jag vill därför uppmana riksdagens ledamöter att låta nuvarande förslag få en chans att verka och sedan utvärdera hur långt och hur bra det förslaget räcker till. Sätt konsumenternas intresse före enkel slagordspolitik. Fru talman! Kampen mot karteller och för ökad konkurrens måste föras på flera fronter. I den stora konkurrenspropositionen från våren 2000 lades grunden för den fortsatta politiken för ökad konkurrens. Än mer än tidigare sattes konsumentperspektivet i fokus i konkurrenspolitiken, och flera ändringar i den riktningen gjordes i konkurrenslagstiftningen. Nu är det dags att gå vidare. Inom många branscher är konkurrensen fortfarande alltför dålig, och flera av de ledamöter som har varit uppe i debatten före mig har understrukit det på ett mycket bra sätt. Det gäller inte minst inom byggsektorn, inom bostadssektorn och inom dagligvarunäringen. Vi vet att just bostadspriserna och hushållens kostnader för livsmedel är de två tunga utgifterna för alla familjer i vårt land. Det gör det extra angeläget för regeringen att öka konkurrensen på just de två områdena. Regeringen har därför tillsatt en kommission, som under året ska återkomma med förslag som vi hoppas i förlängningen kan minska människors framtida bostads- och byggnadskostnader. Vi har också gett Konkurrensverket i uppdrag att till årets slut återkomma med förslag om hur konkurrensen på dagligvarumarknaden kan stärkas och hur priserna kan pressas. Det handlar inte minst om att få in fler livsmedelsaktörer i branschen. Men udden kan inte bara riktas mot det privata näringslivet. Som allmänföreträdare måste vi också se om vårt eget bo i den offentliga sektorn. I Näringsdepartementet arbetar vi nu med ett förslag till lagreglering i konkurrenskonflikter mellan privat och offentlig verksamhet, som jag avser att överlämna under sommaren. Grundtanken i förslaget är att ge Sveriges småföretagare ett ökat skydd om de drabbas av snedvridande konkurrens från en offentlig aktör som bedriver verksamhet utanför sina kärnområden. Vi vet att konkurrens inom de allra flesta områden är bra. Det är bra för konsumenterna, som får ökade möjligheter att välja mellan fler varor till lägre priser. Det är bra för Sverige, eftersom landets resurser används effektivare, vilket i sin tur leder till ökad tillväxt. Men det är också bra för svenskt näringsliv, som ständigt måste anstränga sig för att vara i framkanten inom olika branscher. Låt förslaget mot kartellbekämpning bli en av många åtgärder i kampen för konsumenternas rätt mot olagliga prisuppgörelser, och låt riksdagens beslut i dag bli en tydlig signal om att de som nu vet med sig att de bryter mot konkurrenslagen ska förbereda sig på tuffare tag.</textBlock>
    <textBlock ix="139">Anf.  91  GÖRAN HÄGGLUND (kd) replik: Fru talman! Jag vill först tacka statsrådet för anförandet och för att hon tog sig tid att delta i näringsutskottets debatt här i dag. Min uppfattning är att statsrådet i den här frågan försöker sitta på alla tillgängliga stolar samtidigt. Å ena sidan är statsrådet förvånad över majoritetens inställning, å andra sidan är hon inte principiellt emot den. Sedan menar hon att det kanske är ett slag i luften. Det är möjligt att man kan resonera på det viset. Jag har ställt en fråga några gånger tidigare under debatten utifrån en principiell hållning: Varför är det i lagstiftarens ögon kriminellt att genomföra t.ex. ett checkbedrägeri som ger några tusen kronor, medan en uppdelning av marknaden som berövar upphandlaren, ofta det gemensamma, miljontals kronor inte är kriminell? Varför är det ena kriminellt men inte det andra? Går det att föra ett principiellt resonemang omkring den frågan vore jag mycket tacksam.</textBlock>
    <textBlock ix="140">Anf.  92  Statsrådet ULRICA MESSING (s) replik: Fru talman! I en av mina första debatter när jag kom in i riksdagen 1991 krävde jag mycket kraftfullt en ny utredning. Då svarade det statsråd som jag debatterade mot: När Vår Herre ville att intet skulle ske tillsatte han sin första kommitté. Jag tror att det ibland ligger något i de kloka orden. Vi har i dag en utredning bakom oss. Den har tittat på två alternativ för hur vi kan gå fram hårdare mot de karteller som vi vet finns i Sverige. Utredarna har själva kommit fram till att vägen om en kriminalisering inte är önskvärd just nu. Ett av skälen till att man kom till den slutsatsen är erfarenheterna från 1980-talet. På 1980-talet var anbudskarteller kriminaliserade. Inte en enda gång ledde överträdelser mot den lagen till fängelsestraff. De högsta böter som utdömdes enligt den lagen var 1 000 kr. Jag tror inte att någon av ledamöterna i Sveriges riksdag tycker att det verkar vara en kraftfull lag. Utredningen valde i stället att titta på erfarenheter från andra länder, och man har argumenterat väl för att den stora svårigheten med att avslöja brott mot konkurrenslagen är tillgången till bevis. Erfarenheter från andra länder visar att genom att föreslå en nedsättning av konkurrensskadeavgiften blir det lättare att få bevis. Det blir lättare att få människor att berätta allt de vet om sin roll men också om andras roller. Jag är beredd att följa utredningens förslag och se om de erfarenheter som man har fått i t.ex. USA också kan gälla i Sverige. Jag utesluter inte att vi så småningom kanske måste titta på en kriminalisering. Jag har inget principiellt emot det, men jag tycker att utredningen har argumenterat väl för sin sak, och jag är beredd att följa den.</textBlock>
    <textBlock ix="141">Anf.  93  GÖRAN HÄGGLUND (kd) replik: Fru talman! Statsrådet säger: Om inget ska ske, tillsätt en utredning. Man kan konstatera att föreliggande proposition har som underlag just en utredning. Men det händer ändå något. Jag tycker att regeringen skulle gå längre och också lägga fram förslag om en kriminalisering. Jag har mycket svårt att se varför det ena oacceptabla beteendet - checkbedrägeri - är fel, medan det andra beteendet skulle vara okej om man ser till vad som är kriminaliserat. Jag tycker att regeringen borde ha gått längre och lagt fram ett sådant förslag. Om nu regeringen har hållningen att det inte finns några principiella skäl mot en kriminalisering hoppas jag att den utredning som riksdagen av allt att döma inom kort kommer att beställa av regeringen kommer att få snabba direktiv av statsrådet och att den får till uppgift både att följa resultatet av de förslag som regeringen har lagt fram och att snabbt lägga fram förslag när det gäller kriminalisering av kartellsamarbete.</textBlock>
    <textBlock ix="142">Anf.  94  Statsrådet ULRICA MESSING (s) replik: Fru talman! Självklart ska regeringen följa de beslut och de beställningar som riksdagen gör. Något annat vore oacceptabelt. Men jag hoppas ändå att vi kan vara överens om att vi alla fram till dess tjänar på om den lag som nu ligger som förslag på riksdagens bord får en stor effekt. Som konsumenter och ur ett samhällsekonomiskt perspektiv förlorar vi stora summor varje år eftersom vi inte har tillräckligt med bevis för att avslöja de karteller som finns. Jag vet att många av er respekterar det arbete som Konkurrensverket gör. Låt mig också i den här debatten få säga att jag uppskattar det arbete som Konkurrensverket har gjort, inte minst med de gryningsräder som gjordes under förra året. Jag kommer med intresse att följa de rättsliga processer som nu väntar mot bensinbolag och andra. Jag hoppas att man också har tillräckliga bevis för att kunna döma ut de skadestånd som man har möjlighet att döma ut, nämligen 10 % av företagets omsättning. Det vore en viktig signal till andra aktörer, och det vore en viktig signal till oss som konsumenter om att lagen har effekt.</textBlock>
    <textBlock ix="143">Anf.  95  EVA FLYBORG (fp) replik: Fru talman! Jag ska fråga Ulrica Messing några saker, men jag vill först ta upp detta att det tidigare fanns en kriminalisering enligt svensk lag som man senare tog bort. För det första hade man nog på 1980-talet inte den kunskap om kartellernas utbredning som man har i dag, bl.a. genom Konkurrensverkets förtjänstfulla arbete. För det andra tror jag att inte man var riktigt medveten om de stora skadeverkningar som de faktiskt har i och med att de är så stora och så många. Det är möjligtvis därför det blev en sådan utveckling. Men just detta med bevis är lite intressant, därför att dessa gryningsräder från Konkurrensverkets sida som har gjorts nu tyder på att man har ändrat sitt arbetssätt och prioriterat ett antal branscher osv. och därmed kunnat slå hål på dessa karteller, vilket är väldigt bra. Därför är det enligt min mening inte nödvändigt med denna tjallerilag för att komma åt kartellerna. Det är inte det den gör. Jag tycker inte att den står i samklang med ett svenskt rättsmedvetande och är därmed fel väg att gå. Jag har några korta frågor. Hyllar Ulrica Messing principen om likhet inför lagen? Min andra fråga är: Tycker Ulrica Messing att ett angiverisystem med betalda statliga tjallare är i samklang med det svenska rättsmedvetandet? Är angiveri och tjalleri del av den nya svenska modellen i det socialdemokratiskt styrda Sverige? I så fall är det bra att få besked, därför att då kan det komma även inom andra områden.</textBlock>
    <textBlock ix="144">Anf.  96  Statsrådet ULRICA MESSING (s) replik: Fru talman! Eva Flyborg var t.o.m. ännu tydligare i sitt replikskifte med Anne Ludvigsson då hon talade om ett statligt angiverisystem med statligt betalda tjallare. Jag tror att varje gång som vi som konsumenter får vetskap om eller misstanke om ett olagligt samarbete, karteller när det handlar om prisuppdelning och när det handlar om uppdelning av marknaden i landet osv., är det vi som förlorar pengar på det. Varje gång som vi kan ha en lagstiftning som ger Konkurrensverket så starka verktyg att man kan leda i bevis att det har skett ett olagligt samarbete är det vi som konsumenter som gynnas av det. Att vi använder statliga pengar för att finansiera en sådan myndighet och ett sådant rättsväsende som vi behöver för att kunna leda det i bevis har jag inga bekymmer med alls. Men självklart ska människor dömas i domstol och inte någon annanstans. Och det är Stockholms tingsrätt och Marknadsdomstolen som ska avgöra om Konkurrensverket har så tydliga bevis att man kan gå fram med det och om alla regler i konkurrenslagen är uppfyllda så att domstolen också kan döma till nedsättning av konkurrensskadeavgiften. Man har haft den möjligheten redan tidigare, men inte i lag. Man har gjort det ändå ibland. Nu ger vi denna möjlighet i lag. Människor ska vara lika inför lagen. Och detta är ett mindre avsteg från den rättspraxis som vi har i Sverige än det kronvittnessystem som Eva Flyborg själv föreslog, därför att då gör man stora undantag från den rättspraxis som vi har varit överens om tidigare här i riksdagen.</textBlock>
    <textBlock ix="145">Anf.  97  EVA FLYBORG (fp) replik: Fru talman! Med detta kan jag bara konstatera att angiveri och tjalleri är en del av den nya svenska modellen i Socialdemokraternas Sverige. Min sista fråga är: Tror Ulrica Messing att man blir mer eller mindre benägen att delta i en kartell om man riskerar att personligen åka i fängelse för detta?</textBlock>
    <textBlock ix="146">Anf.  98  Statsrådet ULRICA MESSING (s) replik: Fru talman! Att bevisa brott är alltid svårt, och förutsättningen för att kunna göra det är att du och jag tar vårt medborgerliga ansvar och berättar allt vi vet, att människor bidrar aktivt med vad de har sett och vad de har hört. Om vi kallar dem angivare eller tjallare får vara upp till Eva Flyborg. Men jag uppskattar att det finns medborgare i vårt land som är rakryggade och som i rättsliga processer - det kan handla om karteller, det kan handla om övergrepp mot unga, det kan handla om rån eller annat - tar det ansvar som jag förväntar mig att vuxna människor ska ta. Jag har inga principiella svårigheter med det. Jag vill att vi ska ha en kraftfull lag mot de brott som begås när det gäller karteller. Jag tror att människor skulle dra sig för att begå brott mot konkurrenslagen av flera skäl. Det ena är vetskapen om att man kan bli avslöjad. Det andra är den mediala uppmärksamhet som man förorsakar sig själv, sitt företag och sitt eventuellt goda rykte som man hade tidigare. Det tredje är naturligtvis hotet om fängelse. Därför vill jag återigen säga att jag inte har något principiellt mot en kriminalisering. Men jag har respekt för de argument som utredningen har lagt fram. Jag tycker att utredningen har vägt dem och prövat dem noga. Och jag vill att riksdagen ska fatta beslut om det betänkande som ligger framför oss och prova en nedsättning av konkurrensskadeavgiften som andra länder har haft, därför att jag är övertygad om att den kommer att ha samma effekt i Sverige som den har haft i andra länder.</textBlock>
    <textBlock ix="147">Anf.  99  PER WESTERBERG (m) replik: Fru talman! Konsumentintresset har vi ett gemensamt intresse av att värna och stärka. Det som oppositionen i praktiken här markerar är att vi inte tycker att det görs tillräckligt. Vi vill driva på och gå snabbare fram. Ulrica Messing och andra säger: Gärna konkurrens, men inte just på mitt område. Och då hamnar man på offentligsidan. Det sägs likadant i många företag: Det bör inte omfatta detta eftersom detta är ett undantag där det inte bör finnas. Jag vill bara notera att vi har ett antal lagstiftade karteller i form av Apoteksbolaget, där jag inte begriper varför man inte kan släppa in privata aktörer också och visa att det kan bli en bra konkurrens, och Svensk Bilprovning och i lite mindre utsträckning tåg och flyg. Man borde ändå försöka få fram alternativ för att pressa priser och komma framåt. Jag tycker också att det finns anledning att gå vidare när det gäller t.ex. priserna på livsmedel. Det är inte bara kartelldiskussion där, utan det handlar om etableringshinder och påtagligt tyvärr plan- och bygglagen som den fungerar. Den tenderar att bli konkurrenshindrande och skydda befintliga aktörer mot nya entreprenörer som kommer in och kan sänka priserna. Jag är glad om det kommer ett förslag nu så att vi får en bra konkurrenslag som gäller även gränssnittet mellan offentlig och privat verksamhet, att vi inte har skattesubventionerad verksamhet som på ojust väg konkurrerar med privat verksamhet. Missbruk av dominerande ställning gäller t.ex. Telias 3 G-master som jag har nämnt tidigare. Jag vill till sist ställa frågan om en kriminalisering. Vi är för utredning därför att vi vill driva på. Vi ser inte att det finns någon motsatsställning mot det lagförslag som nu föreligger. Det handlar snarast om att vi är otåliga. Vi vill ha handling, och det finns enligt vår uppfattning inte några skäl att låta det gå ytterligare tre, fyra, fem eller sex år innan man kommer till skott. Det är en alltför allvarlig fråga. Vi måste få en stark kultur.</textBlock>
    <textBlock ix="148">Anf.  100  Statsrådet ULRICA MESSING (s) replik: Fru talman! Både Per Westerberg och jag och flera andra ledamöter i denna kammare har varit ute och fört många debatter under det senaste året och diskuterat just behovet av en fungerande konkurrens. Jag tror att vi alla har mött företrädare för det privata näringslivet som i princip sjunger konkurrensens lov men som alla har argument för varför man skulle kunna göra ett undantag för just deras bransch. Det är oerhört viktigt att riksdagen är den vakthund som Per Westerberg talade om i sitt inledningsanförande och att vi är oerhört restriktiva med statsstöd och undantag och vad det än må vara, därför att det är min övertygelse att vi inte tjänar på det i det långa loppet, vare sig Sverige som land eller vi som konsumenter. Jag tror tvärtemot Per Westerberg att det ändå finns ett motsatsförhållande mellan kriminalisering och nedsättning av konkurrensskadeavgift. Jag tror att vi i sådana fall får välja en annan väg, därför att vilket företag är berett att avslöja allt man vet om sin egen medverkan i ett olagligt samarbete och om andras medverkan om man dessutom vet att man kan riskera fängelsestraff för det? Jag är allvarligt oroad över att det i dag är svårt för Konkurrensverket att få tillräckliga bevis när man ska driva en rättslig process mot karteller. Det är därför som jag har så stora förhoppningar om att det förslag som nu ligger på riksdagens bord ska ge Konkurrensverket de vassare verktyg som man så väl behöver för att kunna avslöja karteller.</textBlock>
    <textBlock ix="149">Anf.  101  PER WESTERBERG (m) replik: Fru talman! När vi godtar det nuvarande lagförslaget gör vi det i förvissningen om att det kommer att skärpa konkurrenslagstiftningen så att den blir effektivare. När vi inte vill ha ett beslut om kriminalisering i dag är det för att vi vill utreda det, hur man skulle kunna göra för att öka trycket på konkurrensområdet. Vi vill inte försitta någon tid, vi vill ha en skärpt konkurrens i samhället på många områden. När det gäller plan- och bygglagen och livsmedel vet jag inte om jag ska tolka statsrådet på ett sådant sätt att det kan komma ett förslag om en förändring av plan- och bygglagen på detta område. I så fall skulle en lång kamp för detta kunna avslutas. Det är nämligen väsentligt att man minskar trösklarna och ökar konkurrenstrycket på området. Och det är just de nya aktörerna som är de aggressiva och som ofta konkurrerar med priset. Det gäller för mig även Apoteksbolaget och Svensk Bilprovning. Det är en form av lagstiftad kartell. Om man inte vill sälja Apoteksbolaget kan jag inte förstå att man åtminstone inte kan häva monopolet och därmed häva kartellen och ta fram alternativen eller i alla fall tillåta dem, precis som Svensk Bilprovning, just ur konsumentnyttoperspektivet. Den som absolut inte vill gå till en privat aktör kan väl kanske fortsätta att gå till det gamla monopolet. Men häv åtminstone monopolet, den lagstiftade kartellen!</textBlock>
    <textBlock ix="150">Anf.  102  Statsrådet ULRICA MESSING (s) replik: Fru talman! Som jag inledningsvis sade i mitt anförande ligger nu ett uppdrag hos Konkurrensverket om att återkomma med förslag som handlar just om livsmedelsbranschen och kostnaden för hushållens mat. Det är en stor kostnad. Gång på gång får vi bekräftelse på att svenska priser på livsmedel ligger mycket högre än EU-genomsnittet. Vi kan inte förklara det på annat sätt än att det förekommer en brist på konkurrens. Det är viktigt att Konkurrensverket kommer tillbaka till regeringen med förslag till åtgärder för att pressa priserna. En del i arbetet med att pressa priserna kan också vara den översyn av plan- och bygglagen som vi nu arbetar med i Regeringskansliet. Vi skriver på direktiv till en sådan översyn som kommer att ha fokus inte bara på det som vi i dag diskuterar här i kammaren utan också på en rad andra frågor med koppling till just plan- och bygglagen. Självklart är det så att de etableringar av lågpriscentrum som skett runtom i vårt land har pressat priserna. När vi jämför livsmedelspriserna över landet kan vi se att det finns stora regionala skillnader. Det finns också en inneboende konflikt mellan små företagare inom livsmedelsbranschen och de stora aktörerna samt en rädsla för att många stadskärnor och centrum ska urholkas på liv och livskraft när stora centrum etableras. Därför är Konkurrensverkets roll också att sprida erfarenheter om hur man kan göra båda delarna - dvs. etablera nya stora centrum utanför stadskärnan och ändå ha livaktiga stadskärnor. Detta är också en viktig del av uppdraget.</textBlock>
    <textBlock ix="151">Anf.  103  ÅKE SANDSTRÖM (c) replik: Fru talman! Vi har fått många svar under replikrundan. Jag har en enda fråga som jag vill ta upp. Som bekant finns alltid en individ, en människa, bakom varje företag. Har det från just individsynpunkt funnits några principiella tveksamheter inom regeringen när det gäller det förslag om att införa den nya angiverilagen som nu ligger på våra bord?</textBlock>
    <textBlock ix="152">Anf.  104  Statsrådet ULRICA MESSING (s) replik: Fru talman! Vi har självklart haft långa diskussioner om det förslag som Severin Blomstrand lämnade över till regeringen. Det är ju ett nytt sätt att agera när det gäller svensk lagstiftning. Vi följde med intresse de remissinstanser som lämnade synpunkter på förslaget och var ganska nöjda med det faktum att så många ställde sig bakom förslaget och att så många pekade på just erfarenheterna från andra länder. Det har stärkt både mig och övriga i regeringen i vår övertygelse om att det betänkande som nu ligger på riksdagens bord kommer att ha effekt också i Sverige. Självklart har vi också lyssnat till de synpunkter som Lagrådet hade och som inte alls andades några tveksamheter till just det sätt på vilket vi nu går fram med en nedsättning av konkurrensskadeavgifter.</textBlock>
    <textBlock ix="153">Anf.  105  ÅKE SANDSTRÖM (c) replik: Fru talman! Jag tolkar det så att vapnet var viktigare än invändningarna från jurister, handelskammare osv. utifrån det principiella synsättet vad gäller individen. Det är ju, som statsrådet säger, fråga om ett nytt sätt, om någonting nytt i svensk rättsordning. Det är kanske effektivt och därför tar vi det ändå - så tolkar jag inställningen här.</textBlock>
    <textBlock ix="154">Anf.  106  Statsrådet ULRICA MESSING (s) replik: Fru talman! Det var tre remissinstanser som var tveksamma till det förslag som utredningen lämnade till regeringen, och vi har läst deras argumentation. Vi har noga övervägt de förslag som vi har lagt fram, precis som vi alltid gör från regeringens sida. Jag tror att Åke Sandström delar min uppfattning när jag säger att konsumenterna förväntar sig att vi politiker också orkar och förmår agera mot den uppenbara bristen på konkurrens på Sveriges marknad. Jag tycker att vi är skyldiga konsumenterna att försöka ha en lagstiftning som är modern och i kapp med tiden och som väldigt tydligt markerar att vi inte accepterar att bli lurade på pris, utbud eller service. Det här är en tydlig sådan markering.</textBlock>
    <textBlock ix="155">Anf.  107  INGER LUNDBERG (s): Fru talman! Sverige behöver både små och stora företag. I motion N61 från socialdemokraterna i Örebro län ställs kravet att EU:s konkurrenspolitik inte får missgynna små länder - det sker i dag. Liknande krav ställs i en motion från Moderata samlingspartiet. Vi gick med i EU för att stärka det svenska näringslivet, för att få fler jobb och för att stärka svensk tillväxt. I mångt och mycket har detta också blivit verklighet. Men vanliga människor blir sura, förbannade, besvikna och väldigt oroliga över vad som faktiskt händer när EU-kommissionen vid flera tillfällen stoppar strukturomvandlingar i svenskt näringsliv - Volvo-Scania är ett exempel och Föreningssparbanken-S-E-Banken ett annat - inte därför att det skulle bli för stora företag i Europa, utan därför att EU-kommissionen anser att de blir för stora i Sverige, för stora i ett litet land. När vi ska se på Europa som en marknad är det anmärkningsvärt att EU-kommissionen har denna syn på de små länderna. Om franska, tyska, engelska, italienska eller spanska företag skulle köpa svenska företag vore det okej, men om det görs företagsekonomiskt befogade fusioner i Sverige går EU-kommissionen in och begränsar. Fru talman! Det är viktigt att vi är klara över svensk industrihistoria. Vi har många lysande småföretag men också många stora företag som har haft glädje av att Sverige har varit en bra plantmarknad för stora företag. Vi har en modern befolkning och ett utvecklingsinriktat land med kvalitetsmedvetna människor. Företag som Volvo och Ericsson startade tidigt i vårt land, och företag som Ikea och H  &amp;  M har utvecklats under min generation. Vi måste ha förutsättningar också framåt för både små och stora företag i Sverige. Därför vill jag tacka utskottet för dess svar både på vår motion och på moderatmotionen. Det är alldeles utmärkt att utskottet är väldigt tydligt om att det är befogat att ställa de frågor som tas upp i de här aktuella motionerna och som rör farhågor för att små länder missgynnas av EU:s konkurrensregler. Det är också viktigt att utskottet utgår från att regeringen måste fortsätta med att bevaka den här aktuella frågan och agera i en riktning som innebär att risken minskar att företag i små länder missgynnas av EU:s konkurrensregler. Det är angeläget att regeringen återkommer och, som utskottet säger, håller riksdagen underrättad om utvecklingen. Jag tycker att det här är en mycket angelägen fråga. Därför tittade jag väldigt noga på den borgerliga reservationen och var - får jag, fru talman, erkänna - lite "småsugen" på att markera för den. Men det känns lite grann som en okynnesreservation med tanke på de synnerligen skarpa skrivningar som utskottet här har gjort. Jag hoppas verkligen att kommissionär Monti och hans medarbetare lyssnar, för det handlar om trovärdighet och om respekt. Det handlar också om att både medborgare och näringsliv i små länder ska känna att de behandlas på ett sjyst sätt. Jag yrkar bifall till utskottets förslag.</textBlock>
    <textBlock ix="156">Överläggningen var härmed avslutad. (Beslut fattades under 10 §.)</textBlock>
    <textBlock ix="157">8 §  Riksdagens revisorers förslag angående statens styrning av livsmedelstillsynen</textBlock>
    <textBlock ix="158">Föredrogs miljö- och jordbruksutskottets betänkande 2001/02:MJU22 Riksdagens revisorers förslag angående statens styrning av livsmedelstillsynen (förs. 2001/02:RR19).</textBlock>
    <textBlock ix="159">Kammaren biföll utskottets förslag att ärendet fick avgöras efter endast en bordläggning.</textBlock>
    <textBlock ix="160">Anf.  108  HARALD NORDLUND (fp): Fru talman! För inte särskilt många år sedan var maten på våra bord nästan bara svensk. Det nya är att vi numera är en del av den europeiska marknaden där alla varor kan röra sig fritt. Vi har uppfattningen att en nationell livsmedelssäkerhetsmyndighet bör inrättas, en myndighet som har det fulla ansvaret för livsmedel från jord till bord. Det övergripande ansvaret och övergripande målet, menar vi, för en sådan myndighet ska vara god hälsa, rimligt trygga konsumenter som kan fatta egna välgrundade beslut, kontroll av samtliga i livsmedelsproduktionen inblandade parter, strikta egenkontrollprogram, identitetskontroll osv. Livsmedelstillsynen är en form av polisiär verksamhet, och då måste den enskilde kontrollanten ha starkt stöd av lagen, inga sociala jävssituationer bör få förekomma. Vi menar att det är motiv och skäl för att man bör ha en nationell myndighet för de här frågorna. Självklart tycker vi att kontrollsystemet mycket väl kan och bör ha en lokal och regional organisation, inte minst av den anledningen att lokaloch personkännedom är av stor betydelse i tillsynsarbetet. Fru talman! Med dessa ord yrkar jag bifall till reservationen.</textBlock>
    <textBlock ix="161">Anf.  109  INGEMAR JOSEFSSON (s): Fru talman! På förslag av finansutskottet har Riksdagens revisorer inlett en granskning av statens styrning av verksamheter som bedrivs av kommunerna. I den här större granskningen är det ärende som vi nu har på riksdagens bord en del. Syftet är att belysa hur statliga styrmedel fungerar och används för att säkerställa önskvärda resultat i den kommunala livsmedelstillsynen. Livsmedelslagstiftningens syfte är att skydda konsumenternas hälsa genom säkra livsmedel och redlig handel med livsmedel. I lagstiftningen är företagets ansvar tydligt. Företaget ansvarar för att de produkter som tillverkas och saluhålls uppfyller angivna krav så att människor inte blir sjuka av den mat de konsumerar. Offentlig tillsyn å sin sida innebär att se till att företagen följer livsmedelslagstiftningens bestämmelser. Ansvaret för livsmedelstillsynen i Sverige är delat mellan staten och kommunerna. På den statliga sidan har både Livsmedelsverket och länsstyrelserna tillsynsuppgifter. Livsmedelsverket har ansvar för tillsyn av över 600 större livsmedelsanläggningar inklusive slakterier. Kommunerna ansvarar för tillsynen av 52 000 objekt, dvs. närmare 99 % av alla anläggningar. Utskottet ställer sig bakom revisorernas slutsatser, att det saknas tillräcklig anledning att överväga en genomgripande förändring av ansvarsfördelningen mellan stat och kommun i fråga om livsmedelstillsynen, det som föregående talare har tagit upp. Sedan Riksdagens revisorers rapport har också Riksrevisionsverket avlämnat en rapport, och jag vill återge lite hur de har resonerat i sin utredningen om Livsmedelsverkets stöd till den lokala livsmedelstillsynen. Syftet med den är att dels pröva om Livsmedelsverket inom sitt nuvarande mandat kan förbättra den lokala livsmedelstillsynen, dels beskriva och förklara variationerna mellan kommunerna i livsmedelstillsynens omfattning och utförande. RRV:s slutsatser sammanfaller med Riksdagens revisorers slutsatser. Det konstateras att Livsmedelsverket inom sitt nuvarande mandat kan förbättra stödet till den lokala tillsynen. RRV:s granskning visar också att kommunerna efterfrågar ett mer aktivt stöd från Livsmedelsverket. RRV har bl.a. undersökt hur företagen uppfattar den lokala livsmedelstillsynen. Resultatet visar att inspektionerna ur företagens synvinkel fungerar väl. 85 % av företagen var mycket positiva eller ganska positiva till att egna företag får besök av livsmedelsinspektören. Undersökningen tyder på att en aktiv tillsyn leder till en positiv inställning till tillsyn hos företagen. De företag som har fått besök under de senaste åren var mer positiva än de som inte hade fått några besök. Livsmedelsinspektörerna fick mycket positiva omdömen av företagen. RRV har också undersökt om jävs- och beroendeförhållanden är problem i den kommunala myndighetsutövningen. RRV konstaterar att det inte finns några uppgifter som stöder antagandet om att jäv är ett problem i landets kommuner. Inte heller finns det belägg för att den kommunala myndighetsutövningen skulle innebära att kommunerna värnar arbetstillfällen mer än en god livsmedelstillsyn. Så långt både Riksdagens revisorer och RRV. Bl.a. med detta yrkar utskottet avslag på Folkpartiets reservation i frågan. Ett enigt utskott föreslår på övriga punkter ett fullföljande av revisorernas förslag. Av de förslag som finns vill jag bara nämna några och göra några nedslag. Revisorerna föreslår att utskottet ställer sig bakom att vi skulle få ett nytt avgiftssystem som gynnar den som sköter sig och som missgynnar den som missköter sig. Det är ett system som skulle göra att det är bra att ha en bra egentillsyn i företaget. Utskottet föreslår också att överföring av kommunala avgifter till Livsmedelsverket ska upphöra. Utskottet tillstyrker förslaget att regeringen bör ta initiativ till en översyn av Livsmedelsverket. Vi föreslår också att länsstyrelsens uppgifter enligt livsmedelslagen upphör. Det visade sig vid en utredning att om man omräknade uppgifterna till tjänster är det endast sex på alla länsstyrelser som sysslar med dessa frågor. Man har då att välja på att antingen öka de statliga resurserna eller avveckla verksamheten. Riksdagens revisorer föreslår att man ska avveckla, och utskottet följer i det fallet revisorernas förslag. Utskottet tillstyrker att kommunerna ges möjlighet att samarbeta, vilket skulle göra verksamheten effektivare. Vi tillstyrker också att regeringen utreder sanktionsmöjligheter gentemot kommunerna och att de underställs regeringen innan de verkställs. Fru talman! Slutligen anser utskottet att Livsmedelsverket har viktiga funktioner för livsmedelssäkerheten i Sverige, också som tillsynsmyndighet både mot företag och i sitt arbete mot kommunerna. Fru talman! Jag yrkar bifall till utskottets förslag och avslag på reservationen av Folkpartiet.</textBlock>
    <textBlock ix="162">Anf.  110  INGVAR ERIKSSON (m): Fru talman! Livsmedelstillsynen är självklart mycket viktig. Konsumenterna ska kunna känna trygghet i sina val av livsmedel. Livsmedel ska hålla hög kvalitet. Detta är möjligt då produktionen och vidareförädlingen sker och varorna saluförs i enlighet med uppställda krav. Den offentliga tillsynen innebär att man ser till att företagen följer livsmedelslagstiftningens krav. Hittills karakteriseras livsmedelstillsynen av ett omfattande regelverk och ett komplicerat finansierings- och avgiftssystem. Ansvaret ligger för närvarande på Livsmedelsverket, som central myndighet, på länsstyrelserna, på regional nivå, och på kommunerna, på lokal nivå. Ett omfattande utredningsarbete har pågått länge. Bl.a. har man tittat på hur tillsynen ska organiseras och finansieras. Riksdagens revisorer har genomfört en granskning av statens styrning av verksamheter som bedrivs av kommunerna bl.a. Dagens betänkande behandlar Riksdagens revisorers rapport Hur styr staten livsmedelstillsynen?. Syftet med revisorernas granskning har varit att belysa hur statens styrinstrument har använts för att säkerställa önskvärda resultat vad gäller den kommunala livsmedelstillsynen. Fru talman! Det känns självfallet bra att konstatera att det råder en stor enighet, då nästan alla ställer sig bakom betänkandet i dess helhet. Några viktiga saker slås fast. Avgiftssystemet bör skapa incitament för verksamhetsutövarna att följa gällande regler och ge tillsynsmyndigheterna förutsättningar att kontrollera att detta sker. Förenklingar av nuvarande system bör ske. Regeringen bör komma med förslag om att överföringen av medel från kommunerna till Livsmedelsverket ska upphöra. Regeringen bör enligt utskottet ta initiativ till att en tillförlitlig redovisning av kostnaderna för livsmedelstillsynen kommer till stånd. Revisorernas krav på bättre utbildning för de människor som verkar inom livsmedelsproduktionen är mycket angeläget. Att det ska finnas möjlighet för kommunerna att samverka med varandra i tillsynen är också väldigt viktigt och bra liksom konstaterandet att det inte finns tillräckliga motiv för att radikalt förändra ansvarsfördelningen mellan stat och kommun när det gäller livsmedelstillsynen. Jag vill, mot bakgrund av den stora enigheten, yrka bifall till förslaget i betänkandet. Fru talman! Eftersom det här är mitt sista anförande i denna kammare - i 23 år har jag haft förmånen att delta i arbetet här i riksdagen - vill jag tacka mina kolleger i utskottet och dem som har arbetat som tjänstemän i utskottet. Jag vill också tacka för god ledning här i kammaren och för att man på ett uppmuntrande och bra sätt driver verksamheten till gagn för vårt land och vårt folk. Tack så mycket!</textBlock>
    <textBlock ix="163">Överläggningen var härmed avslutad. (Beslut fattades under 10 §.)</textBlock>
    <textBlock ix="164">9 §  Ansvarsfullt fiske - svenska prioriteringar för EU:s framtida fiskeripolitik, m.m.</textBlock>
    <textBlock ix="165">Föredrogs miljö- och jordbruksutskottets betänkande 2001/02:MJU23 Ansvarsfullt fiske - svenska prioriteringar för EU:s framtida fiskeripolitik, m.m. (skr. 2001/02:152).</textBlock>
    <textBlock ix="166">Anf.  111  CARL G NILSSON (m): Fru talman! Fru jordbruksminister! Såväl mitt första som mitt sista anförande i Sveriges riksdag kom att handla om fiske och fiskeripolitik. Då, för 14 år sedan, gällde det bl.a. den urgamla regeln om att kräftor varken fick fiskas eller saluföras före den 7 augusti. Debatten gick oerhört het om denna i det svenska folkdjupet rotade tradition. Jag får erkänna, fru talman, att jag också talade för ett bibehållande av denna regel, trots att argumenten var synnerligen svaga. Senare i min riksdagskarriär har jag kommit på bättre tankar och medverkat till att kräftor ska kunna fiskas när de har en bra kvalitet, och med frysens hjälp kan de ätas närsomhelst under året. Inom parentes, fru talman, kan jag ändå notera att vi svenskar envisas med att låta 90 % av konsumtionen av kräftor ske i augusti och i början av september. Men nu var det inte detta som vi skulle tala om i dag, även om jag tror att våra väljare och vår befolkning bryr sig mer om denna höstens höjdpunkt, som kräftskivan är, än om EU:s framtida fiskeripolitik. Det betänkande som ligger på våra bord har, som fru talman just annonserade, den ambitiösa titeln Ansvarsfullt fiske - svenska prioriteringar för EU:s framtida fiskeripolitik, m.m. Förmodligen finns det anledning att diskutera "m.m." mera än fiskeripolitiken i EU, därför att där är vi nog ganska överens. Jag tror nämligen att vi är fullständigt överens i den här kammaren om att allt fiske ska bedrivas så att det, som det numera heter i så många sammanhang, är långsiktigt hållbart. Det betyder i det här fallet att vi inte får skörda mer än våra sjöar och hav producerar. Tyvärr har vi sedan flera år tillbaka överträtt den här regeln, och vi ser skrämmande resultat för flera fiskarter. I huvudsak har jag inget att erinra om när det gäller den skrivelse från regeringen som är huvudanledningen till den här debatten. Vad som är viktigt när vi nu diskuterar den framtida fiskeripolitiken och framtida möjligheter till fiskeuttag är att vi måste utgå från vetenskapliga bedömningar av hur bestånden utvecklas och vad de tål för beskattning. Vi har inga andra metoder, och här finns inte plats för tyckande. Ett annat oeftergivligt villkor är kravet på gränsöverskridande regler. Vad hjälper det om vi ålägger svenska fiskare begränsningar eller fiskeförbud om baltiska, polska, danska eller andra länders fiskare och fiskeföretag fortsätter som om ingenting hänt? Enligt min uppfattning ska fisketrycket i haven regleras dels genom TAC, dvs. högsta tillåtna kvoter, dels genom regler om fiskets bedrivande - det handlar t.ex. om selektiva redskap. Efterlevnaden av detta ska och måste kontrolleras med skärpa. Hur dessa kvoter fiskas, alltså hur många båtar eller hur stora båtar det är fråga om, tycker jag inte är en sak för oss politiker att avgöra. Jag brukar någon gång jämföra med att vi har kvoter även när det gäller annan produktion, och vi lägger oss naturligtvis inte i från politiskt håll hur dessa kvoter uppfylls. Varje mjölkproducent har t.ex. en mjölkkvot. Det skulle inte falla oss in, fru talman, att lägga oss i hur många mjölkmaskiner han använder, hur stor besättning eller hur många kor han har. Men TAC och regler om redskap är en nödvändighet, och detta ska beslutas i enighet länderna emellan. Fru talman! Det finns flera intressanta inslag i det här betänkandet som rubriceras "m.m.". Det handlar t.ex. om de svenska yrkesfiskarnas villkor som företagare, som inte är konkurrensneutrala i förhållande till andra länders. Det handlar om vattenbruk. Det handlar om fisketurism. Det handlar om fritt handredskapsfiske, om fiskevårdsavgifter och om fiskeförbud utanför Norrlandskusten. Och det handlar om de skador som de växande bestånden av skarv åsamkar m.m. Här vill jag hänvisa till våra reservationer på de olika ämnesområdena som finns i betänkandet. Jag vill i det sammanhanget, fru talman, yrka bifall till vår reservation nr 3. Jag vill ändå kommentera ett par av dessa frågor, först fisketurism och dess koppling till landsbygdsutveckling. Av alla mer eller mindre flummiga förslag som diskuteras på temat hela Sverige ska leva torde fiske, sportfiske och fisketurism vara ett av de mest konkreta. Det finns cirka två miljoner sportfiskare  i Sverige och många gånger flera i våra europeiska grannländer. De utgör en otrolig potential för turism. Vi har ändå i vår reservation nr 20 framhållit att det finns brister och hinder och att det måste till lagändringar på flera områden för att fisketurismen ska kunna bli den växande näring som den har möjlighet att bli. I november presenterade landshövding Anita Bråkenhjelm sin utredning om det fria handredskapsfisket och om en allmän fiskevårdsavgift. Utredningen föreslår en statlig fiskevårdsavgift på 200 kr, men man föreslår inte den radikala förändring av det fria fisket som jag tycker hade varit önskvärd. Utredaren anför att hon därvidlag har föreslagit vad hon anser är "politiskt genomförbart". En sådan slutsats är märklig. Det är ett stort avsteg från svensk utredningsmodell. Jag trodde att sakfrågan skulle styra en utredning och att politikerna därefter skulle avgöra vad som är politiskt genomförbart. Huvudavsikten med utredningen var att den skulle komma med förslag till lösningar på problemen och motsättningarna kring det fria handredskapsfisket. Alla riksdagspartier var överens om att beställa utredningen. Jag är besviken på utredningsförslaget. Det löser inte huvudproblemet och tar inte bort några motsättningar. Vi måste ge tillbaka fiskevattenägarna den suveräna rätten att förvalta sina egna vatten. Man kan inte låta det fria fisket fortsätta att gälla där man bildar fiskevårdsområden och säljer lokala fiskekort. Ett sådant dubbelsystem skapar om möjligt ännu större motsättningar än tidigare. Att staten inför fiskekortsförsäljning på statens vatten har jag naturligtvis ingenting att invända emot, tvärtom. Det borde vara lika självklart som att staten genom Sveaskog tar betalt för jaktarrenden. Låt oss begränsa reformen till detta och i stället utveckla ett direkt förhållande mellan producent och konsument, mellan fiskevårdsområde och sportfiskare. Jag tror inte på att inrätta en ny institution för att beskatta sportfiskare, vars pengar sedan genom politiska beslut skulle delas ut till politiskt korrekta eller önskvärda projekt. Fru talman! Mitt sista men bestämda råd till kommande riksdag och regering blir att inte införa en allmän fiskevårdsavgift. För övrigt vill jag i stort sett instämma i Ingvar Erikssons ord. Han tackade på ett välformulerat sätt för sin tid i Sveriges riksdag. Jag vill göra det samma.</textBlock>
    <textBlock ix="167">Anf.  112  KJELL-ERIK KARLSSON (v): Fru talman! Ansvarsfullt fiske - svenska prioriteringar för EU:s framtida fiskeripolitik heter det betänkande som vi nu hanterar här i kammaren. Vad är då ett ansvarsfullt fiske? Skrivelsen som betänkandet bygger på går ut på att EU måste ta ett globalt ansvar genom en aktivare och mer ansvarsfull fiskeripolitik. Det gäller inte bara att minska eller krympa fiskeflottan utan även att se till så att fiskekapaciteten minskar. Trots att antalet fiskefartyg har minskat har mängden fångad fisk ökat. Framför allt gäller det att förvalta havets resurser på ett hållbart sätt. Ingen kan ha undgått larmet om att torsken är utrotningshotad och borde upp på listan för hotade arter. Nu står andra arter på fiskefartygens fångstlistor. Vilka arter blir föremål för nästa larmrapport? Kommer regeringen nu att lägga ribban i sina förhandlingskrav på en nivå som inte tummar på vad biologer och forskare säger om vilka mängder som kan rekommenderas och accepteras att fiskas upp? Olika aktörer på fiskeområdet har tyvärr sett havets resurser som sina egna och som outtömliga. De har dömt ut de framställningar som har gjorts om att uttaget ur havsresurserna måste anpassas till den tillväxtnivå som finns i våra hav. Tyvärr har ansvariga politiker tidigare sett mer till näringens villkor på kort sikt än till ett långsiktigt och uthålligt fiske. Det har skett en s.k. häst- eller kohandel på EU-nivån. För de flesta som tänker efter borde det stå ganska klart att det är räntan på fiskkapitalet som man kan och bör förbruka. Tyvärr har den insikten inte funnits i tillräcklig omfattning hos vare sig yrkesutövare eller politiska förhandlare. Nu är vi i den situationen att det i vissa områden troligen inte hjälper ens med ett fiskestopp. Vissa arter har kollapsat. Andra är nära att göra det. Vissa arter är nu på en sådan nivå att det är tveksamt om de kan komma igen på naturlig väg. Vi har alla i minnet vad som hände med torsken utanför New Foundland. Trots ca 20 års fiskestopp har torskbeståndet fortfarande inte återhämtat sig. På nivåerna under säkra biologiska gränser riskerar vi att andra arter äter upp den rom eller det yngel som blir efter den lilla lekmogna population torsk som eventuellt finns kvar. Det svenska saltsjöfisket var 1990 på 240 000- 241 000 ton, varav foderfisket stod för nästan 37 %. Som störst var svenskt saltsjöfiskes fångst 1998, då den var på nästan 403 000 ton. Foderfisket stod då för 80 %. Förra året var fångsten på nivån 298 000 ton, varav foderfisket stod för 66 %. Man kan undra om vi fiskar för konsumtion eller för foder. Effektiviteten har verkligen slagit igenom inom fisket. Det är det storskaliga som har gällt. År 1970 fanns det 7 000 yrkesfiskare. Förra året var det kvar 2 753 yrkesfiskare. Dessa färre fiskare tar upp så mycket mer. Så här kan det inte fortsätta. Ett annat exempel som jag vill beskriva är havskräftsfisket. Havskräftor tycks visserligen hittills fiskas på ett varaktigt bestånd, men man tar upp kräftor som inte håller minimimåttet. 75 % av fångsten kastades överbord år 2000 eftersom kräftorna var för små. Är det uthålligt fiske? Är det selektivt fiske? Selektivt fiske är ju ett honnörsord i dessa tider. Vi vill ha ett framtida fiske på havets villkor, inte på fiskenäringens kortsiktiga villkor eller utifrån en politisk kohandel om resursuttaget från fiskresursen. Torskfisket öster om Bornholm är ett av de områden som är utom säkra biologiska gränser. I Sverige har vi tidigare tagit 90 % av den svenska fångsten från just detta bestånd. Sedan 1997 är lekbeståndet där lägre än gränsvärdet. ICES råd inför 2002 var att det inte skulle få ske något fiske efter torsk i det området. Väster om Bornholm, där vi tar 10 % av vår torskfångst, fiskas det även över den överenskomna nivån. Likväl förhandlade man fram en gemensam fiskekvot eller TAC på 76 000 ton för de två områdena tillsammans. När kommer man att ta större hänsyn till biologernas rekommendation än till näringens intresse? Även för torsken i Kattegatt sker ett haveri. Den är också utom biologiska säkra gränser. Likväl sker där ett fiske där mer än hälften av den torsk som fångas är mycket ung. Den tas upp som bifångst under fiske av andra arter, s.k. flerartsfiske. Drastiska och radikala åtgärder måste till för att förändra beståndsutvecklingen. Det framgår i detta betänkande samt i vårt särskilda yttrande. I skrivelsen och i betänkandet konstaterar regeringen och utskottet att "om ICES bedömningar visar att beståndssituationen inte förbättrats eller t.o.m. försämrats, måste drastiska åtgärder vidtas, t.ex. ett totalstopp för fisket på detta bestånd under de kommande åren". Vi anser i vårt särskilda yttrande att befintliga fakta redan nu talar för att ett moratorium för torskfiske i Östersjön snarast bör inrättas, detta enligt försiktighetsprincipen. Fru talman! Småskaligt fiske har stora fördelar jämfört med utsjöfisket. Det småskaliga fisket har också lokal förankring, vilket gör att det kan utvecklas på många sätt och bli en del av rekreations-, turism- och fritidsfiskeverksamhet - näringar som gör att den fångade fisken får ett betydligt högre värde än i det storskaliga industrifisket. Som plus får vi även arbetstillfällen och ekoturism. Det småskaliga fisket har större intresse av att förvalta resursen och utveckla beståndet. Ett positivt utvecklingsarbete som visar detta är projektet Hallandskrabban. Ett miljövänligt fiske måste baseras på lokal förvaltning med deltagare i förvaltningen från olika grupper av användare av fiskresursen. För att möjliggöra lokalt och regionalt miljövänligt fiske krävs att kustbefolkningen tillerkänns egna kvoter vid sidan av högsjöfisket. I dag tar oftast de stora trålarna upp den större delen av det lokala beståndet samt en stor del av den tillåtna fångstkvoten. De små flerartsfiskarna måste antingen dumpa sina bifångster eller sälja dem svart. Vi vill att Sverige inom EU ska verka för att speciella kvoter för kustfisket införs. Vi vill också att sådana kvoter snarast införs i det svenska fisket. När det gäller bifångster av marina däggdjur vill jag fråga Kaj Larsson eller ministern vart det nationella åtgärdsprogrammet för tumlare egentligen har tagit vägen. Första ansatsen till detta togs 1992 av Naturvårdsverket, men vad sker nu? Var ligger ansvaret för detta åtgärdsprogram? Jag vill avsluta med att säga att vi nu ser fram emot en lyckad förhandling i EU som höjer ribban ordentligt när det gäller skyddet av havets resurser. Vi ser även fram emot den kommande propositionen på det nationella fiskets område. Jag vill poängtera att det då inte räcker med tekniska selekteringsåtgärder som kan fuskas bort. Vi hoppas att fler ska inse att utan fisk finns det ingen fiskerinäring. Fru talman! I detta betänkande har Vänsterpartiet tre reservationer och ett särskilt yttrande. Vi står givetvis bakom alla våra reservationer, men av tidsskäl yrkar jag bifall bara till reservation 4 om särskilda kvoter för kustfisket.</textBlock>
    <textBlock ix="168">Anf.  113  ESTER LINDSTEDT-STAAF (kd): Fru talman! EU:s nuvarande gemensamma fiskeripolitik trädde i kraft 1983 och skulle gälla 20 år. Därför måste beslut fattas i år beträffande den nya fiskeripolitiken, och därav denna skrivelse från regeringen. Vi kristdemokrater instämmer i stort i beskrivningarna i skrivelsen. En tanke för 20 år sedan när den här fiskeripolitiken trädde i kraft var att modernisera fiskeflottan. Effektiv produktion skulle ge lägre pris för konsumenten. Det gavs därför stöd till nya båtar som kunde fiska effektivt. På det viset kunde t.ex. Portugal och Spanien snabbt byta sin föråldrade fiskeflotta mot en modern och effektiv. Mot slutet av 90-talet upptäckte man att det effektiva fisket tog ut för mycket fisk från vattnen. Kustfisket fick svårt på grund av bristande tillgång på fisk. Fisket är en viktig del av en levande skärgård. EU har å sin sida förhandlat till sig fiske utanför Afrika, och nu exporterar vi våra kustfiskeproblem också till Afrika. EU har insett sitt misstag. Nu utreder man hur kustfisket kan stödjas som näring och kulturbärare och vill minska fiskekapaciteten. Nu hotas uppenbarligen flera av våra traditionella matfiskar till sin existens, både i västerhavet och i Östersjön. Mest betydelsefull är torsken. Jordbruksministern har lanserat tio nationella åtgärder beträffande torsken, och jag vill gärna passa på att fråga lite grann angående detta åtgärdsprogram. Fiskeriverket skulle få i uppdrag att genomföra ett åtgärdsprogram. Vi är många som tycker att åtgärderna brådskar. Jag undrar när detta är planerat att bli av. Än har man inte hört något på den sidan. Man skulle ta fram en handlingsplan för att få bort spökgarn. Jag undrar om ministern har några tankegångar om när det kan bli. Utveckling och ökad användning av selektiva redskap är en åtgärd som kräver forskning och utprovning. När man talar med fiskarna själva menar dock dessa att det finns tillräckligt bra redskap men att det vill att få människor att använda dem. Det kostar också lite pengar. Jag vill höra hur ministern har tänkt sig det. Ministern har också talat om ökad kunskap om kustnära lekplatser för torsk på västkusten. Det som har hörts är att man ska utreda detta i vanlig ordning. Vad jag kan förstå ska det ingå i Fiskeriverkets normala verksamhet. Då kan det inte gå särskilt snabbt, utan då behövs en resursförstärkning. Jag vill gärna höra ministerns tankegångar angående det. Det fanns också en riktigt konkret åtgärd med, nämligen utflyttning av trålgränserna med fyra nautiska mil. Vad blir det av det? Blir det bara en allmän översyn, eller blir det något bestämt? Detta är sådant som vi kan göra själva och som inte drabbar konkurrensen. Västkustfiskarna har tidigare alltid fiskat i Nordsjön. År 1977 flyttade de stora fiskenationerna runt Nordsjön ut sin ekonomiska zon till 200 sjömil. Sverige ansågs sakna kust mot Nordsjön och blev därför utan fiskevatten i Nordsjön och därmed utan det traditionella fisket. Sverige fick förhandla med sina grannländer Norge och Danmark om att få av deras kvoter. Sveriges kvoter blev små. De svenska fiskarna upplevde att Sverige gav bort fiskevatten i dessa förhandlingar. EG införde år 1983 sitt gemenskapssystem för bevarande och förvaltning av fiskeresurserna. Medlemsstaterna skulle årligen tilldelas en bestämd andel av de tillgängliga fiskbestånden alltefter hur stort medlemsstatens fiske varit före 1983 och vad man fiskat. Sveriges dåliga kvottilldelning konserverades, med andra ord. År 2003 blir det fritt för medlemsstaterna att fiska på varandras vatten när det gäller icke kvoterad fisk. De flesta fiskarter är dock kvoterade. Enligt Sveriges fiskares riksförbund finns det ca 90 kvoter och delkvoter, så det mesta är alltså kvoterat. Det gör att det ekonomiskt inte blir intressant för t.ex. Spanien att fiska i Östersjön. Regeringen tror också enligt skrivelsen att kuststaterna får behålla sin rätt att reglera fisket inom en kustzon på tolv sjömil. Men törs vi lita på regeringens tro i det här fallet? Fiskarna har i alla fall oroat sig, fru talman. Jag vill därför yrka bifall till vår reservation nr 2. Vi säger där att Sverige internationellt bör bevaka den svenska tillgången till fiskevatten i Östersjön och gärna försöka öka den svenska tillgången till fiskevatten i Nordsjön och västerhavet. Det kan ske inom det som anses vara riktiga kvoter. Fiskare har en ojämnt fördelad inkomst. Fångsterna är ju inkomsten. Det kan göra det svårt att bilda kapital. Därför har vi kristdemokrater länge motionerat om ett fiskekonto för yrkesfiskare, enligt den modell som gäller för skogsbrukets skogskonton. Utskottet tycker att det räcker med att yrkesfiskaravdrag införs och vill avvakta effekten av det. Vi kristdemokrater anser att yrkesfiskaravdrag och fiskekonto kompletterar varandra. Yrkesfiskaravdraget föreslås uppgå till 40 000 kr. Inkomsten blir då högre men kommer fortfarande att variera mycket år från år. Behovet kvarstår, vad vi kan se, av fiskekonto. Betänkandet rymmer också ett tillkännagivande om en ny granskning av skyddet för fiskare vid olyckor med kemiska stridsmedel. Senaste olyckan var för ett år sedan. Fiskare har ansett skyddet vara för dåligt och önskat den danska modellen, där ersättning också ges för den förlorade fångsten. Den förlorade fångsten kan vara svår att uppskatta, men man klarar ju detta problem i Danmark, så det kan inte vara omöjligt. Kostnadsskäl kan det inte vara, eftersom olyckorna är få. Handredskapsfisket berörs i betänkandet i några yrkanden från den allmänna motionstiden. Detta fiske har alltid varit fritt på västkusten. Därför har vi kristdemokrater motionerat om att det områdesvis fortfarande ska råda fritt handredskapsfiske. Utskottet citerar utredningen, som föreslår bl.a. att fiskevårdsområde inom områden där fritt handredskapsfiske infördes år 1985 även bör omfatta det fria handredskapsfisket med vissa undantag. Innebär den formuleringen att västkusten inte är aktuell för reglering av handredskapsfisket? Det vore intressant att veta. Tacksam för besked! En annan näring inom fiskbranschen har besvär med godtyckliga myndigheter. Det är vattenbruket. Där har ju en utredning gjorts, och vi ser fram emot den aviserade propositionen. Olämpligt vattenbruk är miljöstörande. Men vattenbruk kan bedrivas på ett icke miljöstörande sätt. Problemet är många gånger att myndigheter till synes har en nyckfull inställning till vattenbruket. Många gånger utgår man helt enkelt från att vattenbruk är miljöstörande. Inställningen skiftar från län till län. Ett annat stot problem för vattenbruket är att forskare ännu inte har tillräckliga kunskaper om sjukdomar hos fiskar, vare sig vilda eller odlade. Endast på odlad fisk tas prov och görs hälsobedömning regelmässigt. Vild fisk undersöks helt osystematiskt och bristfälligt. Således finns inte kunskap om vad som är normalt för vild fisk. Men detta hindrar inte staten från att via sina myndigheter fatta beslut om att stoppa verksamhet inom vattenbruk vid förekomst av visa bakterier eller virus, även om sjuklighet eller dödlighet ej ökat i odlingen. Det har medfört att vattenbrukare nekats tillstånd på motsägande och varierande grunder med svåra följder för den enskilda brukaren. Många vattenbrukare har också fått uppleva att myndigheter fattar beslut utan samordning och ibland utan bra underlag. Följderna av detta drabbar vattenbrukaren, inte myndigheten. Utredningen om vattenbruket föreslår här åtgärder som vattenbrukarna ser som steg i rätt riktning. Samspelet mellan olika myndigheter knutna till vattenbrukarverksamhet bör granskas. För bättre vetenskaplig grund för myndigheters beslut krävs mer resurser till forskningen. Fru talman! Jag ber som sagt att få yrka bifall till reservation 2.</textBlock>
    <textBlock ix="169">Anf.  114  ÅSA TORSTENSSON (c): Fru talman! "Jag vill inte vara den som ska förklara för mina barn och barnbarn varför den sista fisken har försvunnit." Så sade en av mina yrkesfiskare från norra Bohuslän häromsistens när debatten om och jakten på yrkesfisket gick som hårdast med anledning av kampanjen att bojkotta bl.a. torsken som matfisk. Men, fru talman, debatten om det framtida fisket och om utfiskningen både i Östersjön och i västerhavet har just lett till det som troligen var syftet. Det är yrkesfiskarna i Sverige som ensidigt anklagas för utfiskningen och "torskar dit" med svartepetter sittande i båten, medan de som är ansvariga för bristande miljöåtgärder och insatser på landbacken går fria från anklagelser och ansvar för de havsmiljöutsläpp som pågått under årtionden. Det är på det sättet som den fiskepolitiska debatten drivs i dag. Då, fru talman, kan jag inte annat säga än att ansvarsfrågan har fördelats oerhört orättvist. Detta blev också så uppenbart när dioxinlarmet gick i samband med att nya gränsvärden för konsumtionsfisk skulle antas i EU. Fru talman! Det är ett allvarligt läge för fisken, för fisket och för havsmiljön. Detta bekräftas förutom av havsmiljöforskare också av yrkesfiskare som utifrån den egna vardagen ser och drabbas av de förändringar som sker. Men, fru talman, det är också en annan långsiktigt mycket allvarlig situation som inträder när larmet blir så högt att det mentala trycket och jakten på en yrkeskår får sådana effekter att nya generationer avstår från att ta vid som yrkesmän. Inträder ett sådant skede, vilket vi kan höra om som ser yrkesfisket som en viktig näring i våra kommuner, så att hela den svenska fiskenäringen försvinner ur det svenska näringslivet, ja, då försvinner därtill hela kustsamhällen och deras karaktär av levande åretruntsamhällen. Låt oss ha det i åtanke när vi hanterar det miljökänsliga fisket och svåra politiska beslut. Kanske vi med egna ögon nu i Sommar-Sverige väljer att besöka de yrkesfiskare och samhällen som finns längs den svenska kusten. Därför, fru talman, anser Centerpartiet att det är viktigt att vi även fortsatt hanterar dessa frågor med så stor samstämmighet som möjligt mellan regering, forskare, näring och övriga politiska partier. Europeiska kommissionen har utarbetat reformförslag för fiskesektorns framtid inom EU. Förslaget innehåller en rad åtgärder som syftar till stabilitet inom näringen i det längre perspektivet, bl.a. långsiktiga förvaltningsplaner för fiskebestånden baserade på vetenskapliga rön. Lika viktigt som att inte fiska mer än ett bestånd tål är den biologiska rådgivning som ligger till grund för på vilken nivå de olika fiskekvoterna fastställs. En högre kvalitet på denna biologiska rådgivning är dock avgörande för om EU:s intentioner att öka långsiktigheten i fiskeripolitiken ska kunna fullföljas. De praktiskt utövande yrkesfiskarna besitter också gedigna och ytterst värdefulla kunskaper och erfarenheter från sin verksamhet till havs, kunskaper som i större utsträckning måste tas till vara i ett framtida ökat samarbete mellan fiskare och havsforskare. Fru talman! Jag säger detta utifrån egen erfarenhet då jag i praktiskt kommunalt arbete tillsammans med fiskare och forskare sett att beslut som bygger på ömsesidig kunskapsrespekt får mycket bra resultat i genomtänkta förslag och beslut som t.ex. Väderö- Kosterfjords-överenskommelsen för att skydda olika havsmiljöområden. I förslagen rörande utformningen av den nya fiskeripolitiken ingår bl.a. också en omläggning av de olika strukturstöd som kan utgå till investeringar i fiskeflottan. Det föreslås att offentligt stöd till nya fartyg eller modernisering av befintliga fartyg tas bort, eftersom flottan redan anses vara för stor i förhållande till resurserna. Det är bra och är också en väg man från svensk sida redan slagit in på. Och de offentliga stöden har ändrats till att förutom åtgärder för att förbättra säkerhet och miljö i stort sett bara omfatta kollektiva åtgärder med stark betoning på åtgärder som främjar det småskaliga kust- och insjöfisket. Fru talman! Det krävs också medvetna åtgärder för att locka en ny generation fiskare till att våga bli en nästa generation yrkesfiskare med kanske andra förutsättningar än de som gäller nu. Annars dör det svenska yrkesfisket ut av åldersskäl. Det krävs t.ex. gemensamma ansträngningar för att tillskapa ett fiskets utbildningscentrum, en gymnasieskola med kringverksamheter som redskapsutveckling m.m. för både yrkesfiskare och personal inom fiskberedningsbranschen. Jag har erfarenhet av lokala försök i denna riktning, men de har inte haft den uppbackning och samling som krävts. Jag har motionerat om att det bör finnas ett nationellt intresse med nationella resurser för att bygga upp ett fiskets utbildningscentrum. Till min glädje förstår jag att det nu trots allt pågår en bred samling med deltagande från yrkesfiskets och fiskberedningsindustrins organisationer tillsammans med Fiskeriverket. Jag ser fram emot en etablering på västkusten inom de närmaste åren. Fru talman! När det gäller den långsiktiga förvaltningen av fiskbestånden har från i år införts en rad stränga åtgärder och begränsningar i fisket som syftar till att bl.a. undvika fångster av fiskar av undermålig storlek. I Östersjön har dessutom fr.o.m. i år sommarstoppet i torskfisket förlängts till tre månader. Lekområdet vid Bornholm är totalfredat för allt fiske. Fr.o.m. i höst gäller begränsningar av garnlängder, större garnmaskor osv. Krav finns också från svensk sida på en höjning av minimimåttet på torsk till en storlek där alla individer fått möjlighet att leka minst en gång innan de får fångas. För torsk ligger detta minimimått på ungefär 40 centimeter. Även för fisket i Nordsjön har fr.o.m. i år införts betydligt hårdare regler för fisket, bl.a. ökade maskmått för att skydda småfisken. Under senare del av året väntas liknande regler för Skagerrak och Kattegatt. Fru talman! Det är viktigt att fortsätta den utstakade väg som vi har varit överens om, t.ex. förvaltningsplaner med tekniska regleringar, anpassning av fisketrycket och kvoter satta utifrån biologiska förutsättningar. Motsatsen är annars en stor risk att det svenska fisket stoppas. Därmed försvinner svenskt yrkesfiske, svensk beredningsindustri och lokalt uppbyggda marknader och miljöer, vilka aldrig går att återuppbygga om de en gång har försvunnit. Fru talman! Fiskenäringens uppgift är att förse oss konsumenter med den nyttiga fisken nu och i framtiden. Ett långsiktigt hållbart utnyttjande är målet. Men för att nå målet med en långsiktigt hållbar nationell fiskepolitik behövs en nationell samling med ett brett deltagande, inkluderande yrkesfisket, för att skapa framtidstro och utvecklingsmöjligheter i näringen och i livsmedelsproduktionen. Jag yrkar därför bifall till reservation nr 13. Men, fru talman, det är inte bara ett för högt fisketryck som utgör ett hot. Miljöförstöring, övergödning och exploatering av havsområden hotar också fiskbestånden, liksom dioxinutsläpp hotar möjligheten att sälja fisk till oss konsumenter i framtiden. Det pågår runt den svenska kusten många intressanta diskussioner om t.ex. vindkraftsparker. Ett problem är att det inte finns någon erfarenhet av vad som inträffar för närmiljön och effekterna på fisket. Därför bör staten ta ansvar för att alla som har intresse i dessa etableringar - investerare såväl som fiskare, även om de inte är ägare i juridisk mening - har likvärdiga rättsliga villkor vid etablering till havs. Jag yrkar därmed bifall till reservation nr 27. Fru talman! Fiskenäringen är för viktig för att bli offer för en kortsiktig populistisk fiskepolitik. Låt oss fatta beslut som stärker miljön och ger yrkesfiskarna möjlighet att verka som professionella yrkesmän i känslig havsmiljö. Det är den miljö som vi gemensamt har ansvar för. (forts. 11 §) Ajournering</textBlock>
    <textBlock ix="170">Kammaren beslutade kl. 15.54 på förslag av andre vice talmannen att ajournera förhandlingarna till kl. 16.00 då voteringen skulle äga rum. Återupptagna förhandlingar</textBlock>
    <textBlock ix="171">Förhandlingarna återupptogs kl. 16.00.</textBlock>
    <textBlock ix="172">10 §  Beslut om utskottsärenden som slutdebatterats vid dagens sammanträde</textBlock>
    <textBlock ix="173">NU17 Energipolitik Punkt 1 (Avslag på propositionen) 1. utskottet 2. res. 1 (fp) Votering: 301 för utskottet 15 för res. 1 1 avstod 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 72 m, 35 v, 39 kd, 17 c, 15 mp, 1 fp, 1 - För res. 1:     15 fp Avstod: 1 v Frånvarande:    10 s, 9 m, 7 v, 3 kd, 1 c, 1 mp, 1 -</textBlock>
    <textBlock ix="174">Punkt 2 (Riktlinjer för energipolitiken) 1. utskottet 2. res. 2 (m, fp) 3. res. 3 (kd) 4. res. 4 (mp) Förberedande votering 1: 40 för res. 3 15 för res. 4 261 avstod 33 frånvarande Kammaren biträdde res. 3. Förberedande votering 2: 87 för res. 2 39 för res. 3 190 avstod 33 frånvarande Kammaren biträdde res. 2. Huvudvotering: 174 för utskottet 86 för res. 2 57 avstod 32 frånvarande Kammaren biföll utskottets förslag. Partivis fördelning av rösterna: För utskottet:  120 s, 1 m, 35 v, 17 c, 1 fp För res. 2:     70 m, 15 fp, 1 - Avstod: 1 s, 1 m, 1 v, 39 kd, 15 mp Frånvarande:    10 s, 9 m, 7 v, 3 kd, 1 c, 1 mp, 1 - Carina Adolfsson Elgestam (s) anmälde att hon avsett att rösta ja men markerats ha avstått från att rösta.</textBlock>
    <textBlock ix="175">Punkt 4 (Förbud mot uppförande av kärnreaktorer) 1. utskottet 2. res. 6 (m, fp) Votering: 230 för utskottet 87 för res. 6 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 1 m, 36 v, 39 kd, 17 c, 15 mp, 1 fp För res. 6:     71 m, 15 fp, 1 - Frånvarande:    10 s, 9 m, 7 v, 3 kd, 1 c, 1 mp, 1 -</textBlock>
    <textBlock ix="176">Punkt 7 (Konkurrensfrågor och konsumentinformation) 1. utskottet 2. res. 10 (kd, fp) 3. res. 11 (mp) Förberedande votering: 59 för res. 10 15 för res. 11 243 avstod 32 frånvarande Kammaren biträdde res. 10. Huvudvotering: 246 för utskottet 55 för res. 10 16 avstod 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 72 m, 35 v, 17 c, 1 - För res. 10:    39 kd, 16 fp Avstod: 1 v, 15 mp Frånvarande:    10 s, 9 m, 7 v, 3 kd, 1 c, 1 mp, 1 -</textBlock>
    <textBlock ix="177">Punkt 12 (Mål för el producerad med förnybar energi) 1. utskottet 2. res. 16 (mp) Votering: 210 för utskottet 16 för res. 16 91 avstod 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 34 v, 38 kd, 17 c För res. 16:    15 mp, 1 fp Avstod: 72 m, 2 v, 1 kd, 15 fp, 1 - Frånvarande:    10 s, 9 m, 7 v, 3 kd, 1 c, 1 mp, 1 -</textBlock>
    <textBlock ix="178">Punkt 17 (Forskningsprogram för syntesgas) 1. utskottet 2. res. 24 (mp) Votering: 301 för utskottet 15 för res. 24 1 avstod 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 72 m, 35 v, 39 kd, 17 c, 16 fp, 1 - För res. 24:    15 mp Avstod: 1 v Frånvarande:    10 s, 9 m, 7 v, 3 kd, 1 c, 1 mp, 1 -</textBlock>
    <textBlock ix="179">Övriga punkter Kammaren biföll utskottets förslag.</textBlock>
    <textBlock ix="180">NU16 Ändringar i konkurrenslagen för effektivare kartellbekämpning, m.m. Punkt 1 (Konkurrenspolitikens inriktning) 1. utskottet 2. res. 1 (m, kd, c, fp) Votering: 172 för utskottet 144 för res. 1 1 avstod 32 frånvarande Kammaren biföll utskottets förslag. Partivis fördelning av rösterna: För utskottet:  121 s, 36 v, 15 mp För res. 1:     71 m, 39 kd, 17 c, 16 fp, 1 - Avstod: 1 m Frånvarande:    10 s, 9 m, 7 v, 3 kd, 1 c, 1 mp, 1 - Leif Carlson (m) anmälde att han avsett att rösta nej men markerats ha avstått från att rösta.</textBlock>
    <textBlock ix="181">Punkt 2 (Eftergift och nedsättning av konkurrensskadeavgift) 1. utskottet 2. res. 2 (c) 3. res. 3 (fp) Förberedande votering: 19 för res. 2 16 för res. 3 282 avstod 32 frånvarande Kammaren biträdde res. 2. Huvudvotering: 283 för utskottet 18 för res. 2 15 avstod 33 frånvarande Kammaren biföll utskottets förslag. Partivis fördelning av rösterna: För utskottet:  121 s, 72 m, 36 v, 39 kd, 14 mp, 1 - För res. 2:     17 c, 1 fp Avstod: 15 fp Frånvarande:    10 s, 9 m, 7 v, 3 kd, 1 c, 2 mp, 1 -</textBlock>
    <textBlock ix="182">Punkt 3 (Kriminalisering av kartellsamarbete) 1. utskottet 2. res. 4 (s, v) Votering: 162 för utskottet 154 för res. 4 33 frånvarande Kammaren biföll utskottets förslag. Partivis fördelning av rösterna: För utskottet:  2 s, 72 m, 39 kd, 17 c, 15 mp, 16 fp, 1 - För res. 4:     118 s, 36 v Frånvarande:    11 s, 9 m, 7 v, 3 kd, 1 c, 1 mp, 1 - Kenth Högström och Sven-Erik Österberg (båda s) anmälde att de avsett att rösta nej men markerats ha röstat ja.</textBlock>
    <textBlock ix="183">Övriga punkter Kammaren biföll utskottets förslag.</textBlock>
    <textBlock ix="184">MJU22 Riksdagens revisorers förslag angående statens styrning av livsmedelstillsynen Punkt 10 (Ansvarsfördelningen mellan stat och kommun) 1. utskottet 2. res. (fp) Votering: 301 för utskottet 15 för res. 33 frånvarande Kammaren biföll utskottets förslag. Partivis fördelning av rösterna: För utskottet:  121 s, 71 m, 36 v, 39 kd, 17 c, 15 mp, 1 fp, 1 - För res.:       15 fp Frånvarande:    10 s, 10 m, 7 v, 3 kd, 1 c, 1 mp, 1 - Harald Nordlund (fp) anmälde att han avsett att rösta nej men markerats ha röstat ja.</textBlock>
    <textBlock ix="185">Övriga punkter Kammaren biföll utskottets förslag.</textBlock>
    <textBlock ix="186">11 §  (forts. från 9 §) Ansvarsfullt fiske - svenska prioriteringar för EU:s framtida fiskeripolitik, m.m. (forts. MJU23)</textBlock>
    <textBlock ix="187">Anf.  115  KJELL-ERIK KARLSSON (v) replik: Fru talman! Jag skulle vilja fråga Åsa Torstensson om konsekvenserna av Centerpartiets yrkanden. Jag ser att ni har en reservation - reservation 10 - när det gäller dioxin i fisk. Det borde innebära att ni vill vara med om att vidta åtgärder, vilket Torstensson nämnde, för att förbättra situationen i havet. Men jag har för mig att ni inte ställde er bakom förslaget om att begränsa dioxinutsläppen från sopförbränningsanläggningarna genom att införa ett moratorium tills man har utrett situationen för sopförbränningen i landet. Det gäller också frågan om land kontra hav. Jag har inte hört Torstensson säga någonting om åtgärder inom jordbruket för att förbättra situationen när det gäller havsresurserna. Hur ser Åsa Torstensson på dessa saker?</textBlock>
    <textBlock ix="188">Anf.  116  ÅSA TORSTENSSON (c) replik: Fru talman! När det gäller utsläpp från land och miljöåtgärder är Centerpartiet en mycket tydlig företrädare för att åtgärda sådana utsläpp. Det är därför som jag tar upp detta som en viktig del av den diskussion som förs om havsmiljön. Man riktar problematiken ensidigt mot en yrkeskår som lever i en verklighet med läckage och miljöbovar som har fått verka under årtionden på land. Jag hoppas att Kjell-Erik Karlsson har uppmärksammat de miljöåtgärder som Centerpartiet under flera årtionden har föreslagit för att förbättra den allmänna miljösituationen.</textBlock>
    <textBlock ix="189">Anf.  117  KJELL-ERIK KARLSSON (v) replik: Fru talman! Jag har lyssnat på Centerpartiet i dessa frågor. Men det är faktiskt svårt att hitta några förslag till åtgärder. När det gäller åtgärder mot näringsläckaget i jordbruket för att förbättra situationen i havet har jag inte kunnat hitta någonting.</textBlock>
    <textBlock ix="190">Anf.  118  ÅSA TORSTENSSON (c) replik: Fru talman! Det beror antagligen på att Kjell-Erik Karlsson själv inte har engagerat sig i miljöfrågorna nämnvärt under de årtionden som de har funnits med på dagordningen. Jag har förslag till konkreta åtgärder för att förhindra ytterligare läckage från jordbruket och utsläpp från bilismen, framför allt längs västkusten. (forts.) Ajournering</textBlock>
    <textBlock ix="191">Kammaren beslutade kl. 16.22 på förslag av andre vice talmannen att ajournera förhandlingarna till kl. 18.00. Återupptagna förhandlingar</textBlock>
    <textBlock ix="192">Förhandlingarna återupptogs kl. 18.00.</textBlock>
    <textBlock ix="193">11 §  (forts.) Ansvarsfullt fiske - svenska prioriteringar för EU:s framtida fiskeripolitik, m.m. (forts. MJU23)</textBlock>
    <textBlock ix="194">Anf.  119  HARALD NORDLUND (fp): Fru talman! Vi har från socialliberalt håll under den senaste tiden vid flera tillfällen reagerat och agerat mot hoten om utfiskning i Östersjön. När vi diskuterar dessa frågor är det framför allt fyra fisketermer som vi bör skilja på. Vi pratar om industrifiske, trålningsfiske, kustnära fiske och sportfiske. Det stora problemet är industrifisket, som alltså använder sig av fångstmetoder som starkt bidragit till den situation som vi har i dag - en situation med en kraftigt försvagad torskstam. Sillfisket är också ett problem, och det är på grund av att stora mängder torskyngel följer med i sillfångsten. Sportfiske är ett relativt utbrett intresse i Sverige, men utgör ju inget hot mot torsken. Vår huvudsakliga ståndpunkt är att det inte är det traditionella kustfisket som hotar att utplåna de stora fiskbestånden längs de svenska kusterna. Det stora problemet är, och det torde vi väl vara eniga om, den storskaliga industriella, ja, man kan tala om rovdriften. I den här debatten vill jag ta upp några konkreta frågeställningar. För det första är det övergödningen av haven. Vi torde vara överens även på den här punkten, nämligen om att övergödningen måste minskas. Men vi måste göra mer än vi gör i dag. Här menar jag att vi i dag saknar de nödvändiga åtgärderna. Det handlar för det andra om betydelsen av marina reservat. Den betydelsen har ifrågasatts. Därför vill jag ta upp den i debatten. Det finns ju erfarenheter från omvärlden som visar att flera små reservat är effektiva. Varför är vi inte beredda att använda oss mer kraftfullt av den metoden? För det tredje vill jag ta upp fångstfartygen som ökar sina fångster trots att fiskeflottans storlek har minskat - detta beroende på att metoderna har blivit effektivare. Det här är en så het potatis att ingen riktigt vågar ta i den, men nu är det väl dags att ta i den på allvar. För det fjärde frågar jag mig: Varför kan inte EU komma åt problemet med fiske i andra länders fiskevatten? Försämringen av det kustnära fisket drabbar ju många samhällen hårt. Det är en viktig frågeställning. Situationen för torsken i Östersjön och längs västkusten är kritisk. Jag vill i den här debatten fråga: Kan vi vara överens om att det nu är hög tid för ett moratorium för torskfisket? Ja, visst drabbas fiskenäringen kortsiktigt, men om vi ingenting gör drabbas näringen än hårdare långsiktigt. En femte punkt som jag vill ta upp i debatten är att fångstmetoderna inte bara medför att havet töms på fisk. De drabbar också fåglar och vissa däggdjur. Om vi inte är beredda att besluta om förbud av användning av skadliga fångstmetoder, kanske vi inte får se några fler valår. Tumlaren är i de svenska vattnen starkt hotad. En sjätte punkt som jag vill ta upp: Hur följs egentligen försiktighetsprincipen? Jag förstår inte att så stora fångster som nu gäller kan tillåtas om vi hävdar att vi följer försiktighetsprincipen. Jag vill som en sjunde punkt ta upp frågeställningen om förändringar av subventionerna till fiskenäringen kommer att göras. Kanske kan det vara så att näringen har större nytta av att pengarna används för forskning än att de används till direkta subventioner. En åttonde fråga som jag vill ta upp är: Hur ska kontrollen organiseras och vilka sanktioner är möjliga vid överträdelser? Vi från socialliberalt håll vill säga ja till matfiske, alltså kustnära fiske. Vi vill säga ja till sportfiske. Vi vill starkt begränsa industrifisket på grund av de fångstmetoder som skadar fiskbestånden. Vi säger ja till en gemensam fiskeripolitik på EU-nivå. Det pågår nu väldigt mycket på EU-nivå när det gäller dessa frågor, men vissa länder försvårar diskussionerna. Vi vill också ha ett nationellt system för märkning av fisken, så att konsumenten själv kan välja att köpa fisk som har tagits upp med hållbara metoder. Vi vill bl.a. att man ska använda sig av stormaskigare nät som skyddar mindre torsk från att dras upp. Vi vill att krafttag tas för att minska utsläppen i Östersjön. Och vi vill inrätta fler marina reservat för att skydda känsliga kustområden. Slutligen vill jag yrka bifall till reservation 22.</textBlock>
    <textBlock ix="195">Anf.  120  MARIA WETTERSTRAND (mp): Fru talman! För den gröna rörelsen har kampen för haven och dess arter varit en integrerad och väsentlig del av kampen ända sedan rörelsens tillkomst och under hela dess framväxt. Vi har drivit frågor om oljeutsläpp, valjakt, säldöd, överfiske, övergödning, skyddsvärda områden i havet, fiskemetoder, giftskandaler, dioxinhalter och mycket annat. Frågorna om havens överlevnad är betydligt större än bara frågan om fiskens överlevnad. Ofta har det här varit en kamp där miljörörelsen och den folkliga opinionen har varit våra enda allierade. Som vi ser det finns inte fisken till bara för fiskerinäringen, utan den har sin egen rättmätiga plats i ekosystemet och finns till också för sin egen skull. När man jobbar politiskt med frågor händer det någonting ibland, oftast inte förrän problemen är akuta när det gäller de här frågorna. Men ibland får vi något slags respons på de krav som vi ställer, och ibland kan det också t.o.m. leda till en förändring. Den skrivelse som huvudsakligen behandlas i det här betänkandet är en samarbetsskrivelse av  regeringen, Miljöpartiet och Vänsterpartiet. Vi tycker att vi har lyckats driva igenom det som vi krävde i förhandlingarna på ett bra sätt och att skrivelsen därmed har blivit betydligt bättre. Men det ska i sammanhanget också poängteras att det inte är så svårt att bli överens om en gemensam linje gentemot EU:s fiskeripolitik. Det handlar om övergripande synpunkter och går inte in i detaljer om vårt eget, svenska ansvar för fiskens fortlevnad. Dessutom har EU:s fiskeripolitik hittills varit så katastrofal att det mesta kan ses som en ganska klar förbättring. Vi anser dock att den här skrivelsen t.o.m. är bra. Det finns särskilt en fråga som jag skulle vilja trycka på när det gäller policyn gentemot EU:s fiskepolitik. Den har kommit lite i skymundan i debatten, och det är också tveksamt vad EU-kommissionen egentligen vill göra i det förslag som den har lämnat om revidering av fiskepolitiken. Det gäller EU:s fiskepolitik i utvecklingsländerna. Det är ett faktum att det finns jättetrålare som tömmer fiskevattnen utanför Afrikas kust på fisk med stöd av brutalt effektiva fiskemetoder och med finansiellt stöd ifrån EU. De som drabbas hårdast är de tiotusentals lokala kustfiskare som får se sin inkomst och sin mat försvinna i väg till de rika länderna i norr. Att köpa rätten till nya fiskevatten i fattiga länder har hittills varit en av lösningarna att ta till när fisken börjar ta slut i våra egna vatten. Den gröna rörelsens bestämda uppfattning är att detta hänsynslösa beteende måste sluta. Det är ingen ursäkt att vi betalar pengar till dessa länders regeringar för att få rätten att fiska. Samma regler för hållbarhet, ekosystemansats och försiktighetsprincip måste gälla för fisket på vatten även utanför EU. Dessutom måste hänsyn tas till lokalbefolkningen. Deras rätt att få fiska för egen försörjning måste få gå före EU:s storpolitiska ambitioner att skaffa oss själva mer rikedomar. I övrigt är det när man kommer till de nationella frågorna som oenigheten och problemen att komma överens börjar. De har hanterats i det här betänkandet också, eftersom den proposition om kustfisket som hade aviserats tidigare har skjutits upp till hösten. Vi i Miljöpartiet har en del reservationer som framför allt rör det nationella fisket. Vi har sju reservationer och ett särskilt yttrande. Bland dessa vill jag yrka bifall till reservation 14, som är en ganska övergripande reservation om inriktningen på den nationella fiskepolitiken. Det finns särskilt en fråga som har väckt en hel del debatt de senaste månaderna. Det handlar om torsken. Det är logiskt att just den frågan väcker mycket debatt, för känslorna är starka för denna vår tidigare så vanliga matfisk. Förr kunde kustborna dra upp torsk utanför husknuten. Nu är det inte möjligt längre. Genom överfiske har vi tillåtit oss själva att trycka ned torskbestånden till så låga nivåer att det endast är med avancerade trålare som det är möjligt att få upp någon torsk över huvud taget. Senast förra veckan kom ICES, internationella havsforskningsrådet, med sina rekommendationer. Krisen för torsken består: inget fiske på torsk i Kattegatt och kraftiga begränsningar av fisket på arter där torsk kan bli bifångst. De biologiska grunderna för en nollkvot på torsk i östra Östersjön består. Om alla positiva åtgärder och intentioner som finns internationellt följs upp i aktiv handling håller man öppet för att möjligen kunna fiska på 10 % av nuvarande kvot. I sammanhanget kan det också vara relevant att påpeka att ICES rekommendationer är absoluta miniminivåer på vad som krävs i åtgärder för att rädda bestånden. Om inte rekommendationerna följs finns risk för total kollaps av de bestånd som berörs. Trots det har länderna kring Östersjön enats om att bryta mot rekommendationerna, och det rejält. Förra året rekommenderades nollkvot på torsk på östra beståndet i Östersjön. I stället tilläts en kvot på 76 ton i hela Östersjön, utan undantag för det östra beståndet. Just på det östra beståndet har Sverige nästan en fjärdedel av den totalt tilldelade kvoten. Vi är alltså i högsta grad ansvariga för den situation som råder där. Jag kan inte förstå hur vi ska kunna se våra barn och barbarn i ögonen när de undrar varför torsken inte finns kvar, eller för den delen se dagens kustbor i ögonen när de undrar varför det inte längre finns någon torsk kvar i deras vatten. Ska vi säga att de andra länderna inte ville, eller att vi inte gjorde någonting för att vi trodde att det vi kunde göra var så lite att det inte betydde något? Min åsikt är att politiken på den här planeten inte förändras genom att man sitter stilla i båten och följer med strömmen. Den förändras för att någon vågar säga ifrån. Man vågar säga: Nu är det nog! Ingen mer utfiskning av torsken i våra hav! Vi vill inte vara en del av den här hänsynslösa skövlingen! Det är för våra barns och barnbarns skull och för torskens egen skull. Om inte ambitionen att övertyga övriga Östersjöländer om behovet av att stoppa torskfisket lyckas bör Sverige avstå från att nyttja sin tilldelade kvot på de bestånd som inte anses tåla fiske. Det har betydelse vad vi i Sverige gör i de här frågorna. Vi har ett ansvar för vårt eget agerande. Vi ska vara ett föregångsland på miljöområdet. Det slår vi fast gång efter gång när vi hanterar miljöpolitik. Men fiske är inte miljöpolitik utan snarare näringspolitik, och därför kan det leva utanför de ekonomiska ramarna. Det tycks man i alla fall hittills ha trott i många länder runt Östersjön. För några månader sedan gjorde miljöministern och jordbruksministern ett gemensamt uttalande. Man sade att Sverige nu går i täten för en reformerad fiskepolitik baserad på försiktighetsprincipen och ekosystemförvaltning. Vad ska man säga? Nu går Sverige i täten - ja, bättre sent än aldrig, kanske. I går sade sig miljöministern vara beredd att ompröva det tidigare ganska kategoriska uttalandet från regeringens sida att inget ensidigt svenskt stopp för torskfisket ska införas. Det går åt rätt håll, men det har suttit långt inne. Det är ingen idé att stoppa fisket när fisken är utrotad. Då stoppas det ju liksom av sig självt. Den skrivelse som vi behandlar här visar i alla fall på en positiv viljeinriktning inför revideringen av EU:s gemensamma fiskeripolitik. Den har också stöd i sin ansats av kommissionen, vilket är positivt, även om det inte automatisk innebär några förändringar. Jag har ytterligare en fråga som jag avslutningsvis skulle vilja ta upp. Det handlar om hur man ska jobba för att påverka EU:s politik på det här området. Jag tror att det är viktigt att man för en konstruktiv och kunskapsbaserad dialog som handlar om information som kan påverka opinionen och politiken i länderna runtomkring i EU. För ca 20 år sedan bidrog Sverige till att lyfta fram försurningsfrågan genom att inrätta ett internationellt försurningssekretariat i Göteborg. Det har varit ett viktigt stöd för miljörörelsens arbete med försurningsfrågor i olika länder. Viktig för försurningssekretariatets framgång har varit en långsiktigt tryggad finansiering och stora friheter för miljörörelsen att fastställa inriktningen på verksamheten. Nu har några svenska miljöorganisationer med erfarenhet av försurningssekretariatets arbete föreslagit ett liknande sekretariat för fiskerifrågor. Det är motiverat bl.a. av fiskerifrågans gränsöverskridande natur. Viktiga beslut fattas i internationella sammanhang. Det behövs kontinuitet och kvalificerat arbete med ett stort gränsöverskridande arbete i de här frågorna, och det är dyrt och besvärligt för de flesta nationella miljöorganisationer att göra själva. Finansieringen av ett sådant sekretariat skulle kunna ligga i storleksordningen 3-5 miljoner kronor om året. Det handlar alltså om ganska lite pengar. Jag skulle vilja vända mig till regeringen med en fråga om man har för avsikt att bistå med de pengar som behövs för att inrätta ett sådant sekretariat. Nu har kommissionen lagt fram ett hyfsat radikalt förslag för förändringar av fiskeripolitiken, och vi har lagt fram den här skrivelsen gemensamt. Det är en bra början. Tyvärr hyser jag personligen inte så jättestora förhoppningar om att kommissionens förslag kommer att gå igenom ministerrådet, men jag är av den bestämda uppfattningen att regeringen genom den här skrivelsen förbinder sig att stödja kommissionens förslag och driva det i EU.</textBlock>
    <textBlock ix="196">Anf.  121  KAJ LARSSON (s): Fru talman! Under mina 17 år som riksdagsledamot har det aldrig varit sådan mediefokusering på det yrkesmässiga fisket som det varit det senaste året. Orsaken är naturligtvis den nedgång av fiskbestånden som noteras. Vad är då orsaken till denna förändring? Denna fråga har ju många ställt, men de svar som levereras av biologer och experter har varit varierande. Är det orsakat av överfiskning, eller beror det på miljögifter i våra hav? Är det klimatet genom mer nederbörd, högre temperaturer osv. som orsakar denna förändring? Bristen på kunskap gör att det är svårt att dra klara slutsatser om effekter av förorening och anan mänsklig påverkan i våra havsområden. Svaret kan därför vara en kombination av flera faktorer. Det är mycket enkelt och bekvämt att fastna för slutsatsen att det är ett för hårt fisketryck som allena orsakar en minskning av bestånden. Historien visar att bestånden i haven har varierat under åren. Exempelvis kan jag nämna att torskbeståndet i Östersjön under 1960-talet var nere på en mycket låg nivå och som därefter, 20 år senare i mitten av 1980-talet, ökade till den högsta nivå som noterats under 1900- talet. Det totala uttaget i Östersjön var då 450 000 ton torsk. Men skillnaden mellan situationen på 1960-talet och dagens situation är att vi har en betydligt effektivare fiskeflotta. Vi har större fartyg utrustade med modern teknik som enkelt letar upp fisken, och vi har effektivare fångstredskap. Därför är det viktigt, till skillnad mot tidigare, att åtstramning av fisket sker när bestånden börjar vika. Och det måste vara en gemensam åtgärd av alla länder som bedriver fiske i samma vatten. Eftersom effektiviteten ute på haven är så stor är det viktigt att avståndet mellan forskare och beslutsfattare minskar så att rekommendationer och föreslagna åtgärder blir både trovärdiga och respekterade och snabbt kan effektiviseras. Här finns, som jag kan se det, en hel del att förbättra. Hur detta kan ske kommer bl.a. att diskuteras på Nordiska rådets hearing i Köpenhamn den 26 juni dit parlamentariker och forskare från de nordiska länderna är inbjudna. EU konstaterar att målet för den gemensamma fiskeripolitiken inte har uppnåtts. Fiskeripolitiken måste förändras, och det arbetet har påbörjats. Regeringens skrivelse är ett led i detta arbete och en redovisning av Sveriges riktlinjer och agerande i EU:s förändringsarbete av den gemensamma fiskeripolitiken. De bärande elementen i regeringens linje är att anpassa fiskeansträngningen så att vi får ett biologiskt hållbart utrymme för framtiden. Bestånden kommer att fluktuera även i framtiden av olika orsaker utöver fisket. Men om det yrkesmässiga fisket anpassas till den situation som råder i dag kan vi minska faran för utfiskning och få en mindre ryckighet i det yrkesmässiga fisket. För att uppnå ett biologiskt hållbart utrymme föreslår regeringen bl.a. följande: - Reducering av fiskeflottans kapacitet och fiskeansträngning. - Ett selektivt fiske inriktat på könsmogen fisk med små bifångster. - En förbättrad kontroll med nationellt ansvar. - Ökad tillförlitlighet hos den vetenskapliga forskningen samt respekt för den vetenskapliga rådgivningen. - Utfasning av stödet till nybyggnation, det s.k. företagsstödet. Men skrotningsbidraget ska vara kvar och eventuellt höjas. Detta är några punkter ur regeringens förslag till åtgärder som ska vara Sveriges position i EU:s förändringsarbete. Denna linje råder det politisk enighet om. Några motförslag från oppositionen i form av motioner har inte redovisats i samband med skrivelsens avlämnande, och det finns inte heller några reservationer i betänkandet när det gäller skrivelsens innehåll. Detta betraktar jag som mycket bra. Fru talman! I samband med utskottets behandling av skrivelsen har också 112 motionsyrkanden från allmänna motionstiden 2000 och 2001 behandlats. Jag ska börja med att yrka bifall till reservation 19 från Socialdemokraterna och Miljöpartiet. Den gäller dumpat militärt material. Denna fråga har utskottet tidigare tagit ställning till vid behandling av liknande motioner och då avstyrkt framställningarna. Motiveringen har varit att staten redan i dag ersätter en stor del av kostnaderna såsom eskort till hamn, ersättning för saneringskostnader och arbetslöshetsersättning under den tid som saneringen pågår. Eventuella personskador ersätts genom en kollektiv försäkring som Sveriges Yrkesfiskares Riksförbund erbjuder sina medlemmar. Det blir ingen förändring av detta. Det gäller i dag. Utöver detta kan jag säga att det inte förekommer särskilt ofta att man upptäcker militärt material, t.ex. senapsgas, i yrkesfiskarnas fångster. Men när majoriteten nu kräver att yrkesfiskarna ska hållas skadeslösa sker det redan i dag. Om majoriteten menar att fångsterna ska räknas in i ersättningssystemet anser jag att det är att gå för långt. Fru talman! Jag yrkar avslag på övriga reservationer. Jag ska motivera avslagen på några av reservationerna. Beträffande Moderaternas reservation 3 förstår jag inte vad de egentligen reserverar sig för. Majoriteten har inte förespråkat ett ensidigt stopp av fisket från svensk sida utan anser, om det skulle visa sig nödvändigt, att det ska vara ett gemensamt stopp av alla länder som fiskar i det hav eller område som berörs. Att samtliga länder ska samarbeta sker i dag, t.ex. i Östersjökommissionen, där man varje år bestämmer regler och kvoter om fisket i Östersjön. Som svar till Vänsterpartiet när det gäller deras krav på att införa särskilda kvoter för kustfisket vill jag säga följande. Regeringen har aviserat att det ska komma en samlad proposition om det kustnära fisket byggd på den utredning som Fiskeriverket gjort. I den ska man också ta upp fritidsfisket, det fria handredskapsfisket och vattenbruket. Av den anledningen anser majoriteten att det är fel att i dag föreslå och besluta om åtgärder inom dessa områden när ett propositionsarbete pågår i Regeringskansliet. Drivgarnsfisket har debatterats vid olika tillfällen här i riksdagen. Uppfattningen att drivgarnen utgör ett ekologiskt hot delar jag inte. I Östersjön är det tillåtet att använda 21 kilometer drivgarn per båt, och näten sätts ut i länkar om 600 meter och är inte sammankopplade som vissa påstår. Det finns inte några uppgifter om att tumlare har fastnat i drivgarnen. Drivgarnen i Östersjön kan inte jämföras med det som kallas "dödens vägg" som drivgarnsfisket i andra hav kallas. Vi har inte samma djup och samma längd på näten. Det s.k. industrifisket som man här kräver ska begränsas kan komma att upphöra den 1 juli eftersom dioxinhalten i skarpsillsbeståndet är för hög för att fisken ska få användas till foderframställning. Men till skillnad från när det gäller konsumtionsfisket har Sverige inte begärt något undantag för detta fiske. Skarpsillsbeståndet i Östersjön är bra, och biologerna rekommenderade inför detta år ett större uttag i jämförelse med året innan. Om industrifisket nu upphör eller begränsas vill jag fråga Moderaterna och Miljöpartiet vad skarpsillen då ska användas till. Eller anser ni att den inte ska fiskas upp? Ur biologisk synpunkt är det viktigt att den fiskas upp eftersom biologer också påstår att den äter torskrom. Det är viktigt med en balans av alla arter i havet. Jag har en fråga till Harald Nordlund angående påståendet att industrifisket har bidragit till en kraftigt försvagad torskstam i Östersjön. Var har Harald Nordlund det underlaget? Det skulle jag vara mycket intresserad av att titta på. Kristdemokraterna pekar på ett likvärdigt skattesystem för yrkesfisket i de kringliggande konkurrentländerna, och då syftar man på det s.k. yrkesfiskeavdraget som har varit föremål för flera debatter här i riksdagen. Såvitt jag vet har regeringen för ett år sedan översänt ett förslag till kommissionen i Bryssel för godkännande, men något beslut har ännu inte kommit. Jag kan dela den uppfattning som framförs i Moderaternas reservation 16, att finansiering av ålutsättning är viktig. Om Carl G Nilsson för några år sedan inte hade varit en sådan motståndare till införandet av en allmän fiskevårdsavgift hade vi haft detta system i dag. Då hade vi också haft en hel del miljoner att portionera ut till fiskevårdande insatser, bl.a. ålutsättningar. Om Carl G Nilsson inte får chansen igen, eftersom han har bestämt sig för att lämna riksdagsarbetet, får Moderaterna den möjligheten då regeringen lägger fram en proposition om det fria handredskapsfisket som då förhoppningsvis också innehåller förslag på finansiering. Kristdemokraterna vill ha en utredning om vattenbruket. Den är gjord, och den är remissbehandlad. Det som återstår är förslag från regeringen i form av en proposition som ska innehålla förbättrande förutsättningar för svenskt vattenbruk. Som jag tidigare nämnt har regeringen aviserat att vattenbruket ska vara en del i den kommande propositionen. Till skillnad från Miljöpartiet tror jag att svenskt vattenbruk har en utvecklande framtid att möta eftersom det har hänt så mycket positivt inom denna näring sedan starten i början av 1980-talet. Som exempel kan jag nämna att när vattenbruket startade i Sverige användes 2,2 kilo foder till att föda upp 1 kilo fisk. I dag används 1,12 kilo i de stora odlingarna. Avelsverksamhet, utveckling av fodersammansättning, foderteknik samt, inte minst, kunskapen hos odlarna har bidragit till väsentliga förbättringar. Fru talman! Min tid är ute - inte bara min talartid utan också min tid som riksdagsledamot. Det har varit 17 lärorika och intressanta år som jag är både stolt och glad över att ha fått uppleva. Detta beror till stor del på kollegerna i utskottet och på den personal som jag har jobbat tillsammans med - samtliga partier inräknade. Ett stort tack allesammans för alla debatter under åren både här i kammaren och i utskottet! För fiskets framtid och utveckling är det viktigt att debatten hålls levande här i Sveriges riksdag så att vi kan påverka utvecklingen både nationellt och inom gemenskapen. Tack fru talman och tack allesammans!</textBlock>
    <textBlock ix="197">Anf.  122  HARALD NORDLUND (fp) replik: Fru talman! Inledningsvis talade Kaj Larsson om orsakerna till de problem som vi har att debattera här. Jag upplever att Kaj Larsson på något sätt ville tona ned de här problemen. Jag tänker då på t.ex. övergödningen. Kaj Larsson sade att det inte är bevisat vilken effekt de olika faktorerna har haft. Visst behöver vi mera kunskap, men jag hoppas att jag tolkade Kaj Larsson fel när jag beskriver det på det här sättet. Vi vet ju att övergödningen är ett jätteproblem, att fångstmetoderna har orsakat problem osv. Jag skulle vilja att Kaj Larsson kommenterade detta. Fru talman! Slutligen vill jag passa på att ändra mitt bifallsyrkande. Jag yrkar bifall till reservation 14, icke till reservation 22.</textBlock>
    <textBlock ix="198">Anf.  123  KAJ LARSSON (s) replik: Fru talman! Nej, Harald Nordlund, jag tonar inte ned någonting. Jag inser att det är kritiskt i haven vad gäller vissa områden. Att det finns flera orsaker tror jag är riktigt, men den debatt som förs i dag är mer inriktad på att det är bara en sak som orsakar den beståndsnedgång som vi ser, nämligen överfiskning - dvs. att det är näringen, yrkesfisket, som orsakar detta. Jag tror inte att det allena är orsaken. Det är bara att titta i backspegeln. Som jag nämnde hade vi på 1960-talet ungefär samma situation som i dag vad gäller torskbeståndet. 20 år senare ökade beståndet till ett väldigt stort bestånd. 450 000 ton togs upp. Det finns andra orsaker, för det kan inte vara fisket som åstadkommer den här förändringen. I stället är det så - jag har genom Nordiska rådet pratat med forskare i de nordiska länderna - att klimatet har en stor påverkan. En forskare i Grönland har sagt att när temperaturen på bottennivån höjs till endast 2-3 grader försvinner torsken. Det är detta som är så intressant, men där får vi inte riktigt klara besked från forskarna om vad som är orsaken. Det som döljer sig under havsytan har man svårt att riktigt klara ut. Vad händer där nere, och vad är det som är orsaken?</textBlock>
    <textBlock ix="199">Anf.  124  HARALD NORDLUND (fp) replik: Fru talman! Jag blev lite lugnare efter förklaringen här. Vi behöver mera kunskap, men vi är överens om att det finns flera orsaker till att vi har den situation som vi har. Fru talman! Jag ska också svara på Kaj Larssons direkta fråga till mig om industrifisket och om var jag har hämtat den informationen. Just nu kan jag inte ge svar om den exakta källan. Jag brukar inte ta med sådant som inte är hämtat från säkra källor, men jag kan inte ange källan just nu.</textBlock>
    <textBlock ix="200">Anf.  125  MARIA WETTERSTRAND (mp) replik: Fru talman! Jag håller med Kaj Larsson om vikten av att den här debatten hålls vid liv. Det får ju inte bli så att vi tar den varje gång akuta problem uppstår utan att det sker även under tiden som vi lyckas få bort en del av de akuta problem som i dag finns. Jag förstår att ni socialdemokrater har lite problem med den här frågan. Att tillfredsställa såväl yrkesfiskarna som miljöintressena och djurvännerna är kanske inte möjligt. Då är det ganska vanligt att hänvisa till bristande underlagsmaterial och okunskap samt till behovet av ytterligare forskning, som Kaj Larsson gör. Som jag ser saken är det på följande sätt. Vi vet att övergödningen är ett stort problem. Senast i går kom det en rapport från Miljömålsrådet som visar att inte ens det dåliga målet för år 2010 kommer att kunna nås. Vi vet också att klimatfrågan är en väldigt stor fråga som i framtiden kommer att påverka många delar av naturen. I det sammanhanget finns det stora brister i den politik som regeringen driver, och det finns inget hopp om att situationen avsevärt kommer att förändras under de närmaste åren i alla fall vad gäller klimatförändringarna. Det finns också en hel del andra stora problem på området. Men en sak som vi faktiskt kan göra något åt varje år är just fisketrycket på de här bestånden. Därför är det inte så underligt att debatten också inriktas just på hur man kan få ned fisketrycket på bestånden som en försiktighetsprincip under den tid som man jobbar med de andra frågorna. Som jag ser detta finns det ett parti i denna riksdag som under alla år har gjort sitt absolut yttersta för att ta ansvar just för helheten när det gäller havsmiljön, och det är Miljöpartiet. Det avser vi att fortsätta att göra.</textBlock>
    <textBlock ix="201">Anf.  126  KAJ LARSSON (s) replik: Fru talman! Jag tror att Maria Wetterstrand, precis som många andra har gjort - t.o.m. forskare - gör det enkelt för sig genom att säga: Okej, vi stoppar fisket. Vi slutar fiska. Det är naturligtvis ett säkert och enkelt sätt att bygga upp bestånd, men det finns också många andra saker att ta hänsyn till innan man kan göra detta. Framför allt gäller det den rådande situationen i Östersjön där vi har ungefär 20 % av fisket. Först och främst ska vi förhandla inom EU. Sedan ska EU förhandla med de andra länderna och komma fram till ett förslag om ifall det ska vara totalstopp, begränsningar osv. Där har det ju visat sig finnas svårigheter. Maria Wetterstrand säger att det här är ett problem för oss. Javisst är detta ett problem. Jag hoppas att det inte är en glädje för Maria Wetterstrand att vi har den här situationen i haven. Vi tar detta mycket allvarligt. Vad som också ska läggas in i tänkandet, totalt sett, är ett socioekonomiskt tänkande. Det är inte precis att bara klippa av och säga att nu slutar vi fiska. Sedan struntar vi i hela näringen osv. Där känner vi också ett ansvar. Men självklart känner vi även ett ansvar för vad som finns i haven, ett ansvar för framtiden och ett ansvar för miljön.</textBlock>
    <textBlock ix="202">Anf.  127  MARIA WETTERSTRAND (mp) replik: Fru talman! Det är skönt att höra att ni känner ett ansvar för miljön och för framtiden. Jag känner ingen som helst glädje över den situation som råder i våra hav. Faktiskt känner jag inte ens glädje över att socialdemokraterna har problem med den här politiska frågan i perspektivet yrkesfiskare kontra miljöintressen osv. Också jag anser att hänsyn ska tas till de människor som arbetar inom fisket. Dessutom anser jag att hänsyn ska tas till de fiskare som inte längre kan bedriva fiske därför att de bor vid kusten och har mindre fiskebåtar. De har haft svårt att komma åt och därför varit tvungna att sluta. Jag tycker också att hänsyn ska tas till sportfisket, fritidsfisket och turistfisket samt till torsken som sådan och de andra fiskarterna i haven. Man måste ha ett väldigt brett perspektiv här. När det gäller de här resurserna går det inte att titta bara på dem som i dagsläget har den största ekonomiska utkomsten i. Detta tycker jag är väsentligt. Jag antar att vi senare här kommer att ha viss diskussion även med ministern om just frågan om svenskt stopp för torskfiske. När det gäller skarpsillen riktade Kaj Larsson en fråga till Miljöpartiet om vad som ska göras. Jag vet inte riktigt. Jag blir lite förvirrad. Är det så att Kaj Larsson helst hade velat att vi skulle tillåta fiske även på de här arterna även om de har för höga dioxinhalter om de ska användas till foder? Annars blir det lite ologiskt. Ni har i så fall också bidragit till den problematiken, nämligen att man är tvungen att stoppa fisket på de här arterna utan att man kan använda fisken till just det den brukar användas till. Där har ni större problem än vad vi har. Balansen mellan arterna i havet måste man ha en diskussion om med de forskare som kan de här frågorna. Är det så att man behöver få ned beståndet av skarpsill för att kunna klara av torsken måste man naturligtvis ta ned det. Då kan man lika gärna använda sig av den. Det är i så fall under en övergångsperiod tills man har lyckats att bygga upp torskbestånden igen och fått den balans som man haft tidigare. Så ser jag på den frågan.</textBlock>
    <textBlock ix="203">Anf.  128  KAJ LARSSON (s) replik: Fru talman! När man skriver en motion, ett förslag till riksdagen, och kräver att industrifisket ska upphöra, som ju till 99 % utgörs av fiske på skarpsill, då måste man också ha ett förslag om vad vi ska göra med bestånden. Eller är det bara att kräva och strunta i hur vi ska hantera vidare? Det ska vi lösa. Har man redovisat en motion får man redovisa för kammaren hur man tänker lösa frågan. Det tycker jag är ärligt och riktigt.</textBlock>
    <textBlock ix="204">Anf.  129  CARL G NILSSON (m) replik: Fru talman! Kaj Larsson börjar med att yrka bifall till reservation 19 om dumpat militärt material. Jag tycker att det är småaktigt. Det här är naturligtvis ingen stor fråga i det stora hela och i budgetsammanhang, men för dem som drabbas av skador för att de råkar komma i kontakt med dumpat militärt material är det en mycket stor fråga. Ni skriver i er reservation att staten redan i dag ersätter en stor del av skadorna. Det är småaktigt. Jag tycker helt enkelt, och det framgår också av utskottets majoritets skrivning, att de som drabbas ska hållas skadeslösa. Sedan säger Kaj Larsson att det på grund av Carl G Nilsson motstånd inte blir någon allmän fiskevårdsavgift. Det är möjligen att tillmäta mig personligen lite väl stort inflytande. Om jag minns alldeles rätt var det en socialdemokratisk regering vars jordbruksminister Margareta Winberg personligen som drog tillbaka den proposition som redan var under behandling i riksdagen. I stället var det en mycket bred opposition från alla partier som var mot införande av en allmän fiskevårdsavgift. Det är inget bra system att införa en allmän generell skatt på alla som fiskar som sedan ska fördelas ut genom olika politiska instanser. Jag sade i mitt anförande tidigare att det bästa är att vi upprättar ett naturligt förhållande mellan dem som upplåter fiskevatten och dem som vill fiska på dessa fiskevatten och att de själva får avgöra hur pengarna ska användas.</textBlock>
    <textBlock ix="205">Anf.  130  KAJ LARSSON (s) replik: Fru talman! Min fråga till Carl G Nilsson om dumpat material är: Vad har hänt med Carl G Nilssons uppfattning? Vi har tidigare i flera år avstyrt sådana motioner, och det har inte skett några förändringar. Carl G Nilsson har suttit och sagt att det här är tillräckligt, vi har skyddet. Vad har kommit fram som gör att yrkesfisket inte skyddas i dag i jämförelse med tidigare? Kan jag få veta det så kanske det är lättare att förklara. Vad jag vet är man skyddad i boxering till hamn, i saneringsarbetet, man får arbetslöshetsersättning och om det skulle bli personliga skador har man en kollektiv försäkring inom näringen genom Yrkesfiskarnas riksförbund. Vad är det mer som skyddet ska täcka? Det enda jag kan se är att man ska kräva ersättning i någon form för den fångst man får. Är det detta som Carl G Nilsson menar att staten ska gå in och betala också? Fiskevårdsavgift har vi haft många debatter om här och på andra ställen. Det är naturligtvis synd att vi inte får fortsätta med det. Om vi inte kallar det fiskevårdsavgift tycker jag i alla fall att det är riktigt att ha en finansiering av fiskevården på ett eller annat sätt, precis som att vi finansierar jakten. Då hade vi haft de här miljonerna och Carl G Nilsson kunde ha känt sig lugn också i fråga om ålen.</textBlock>
    <textBlock ix="206">Anf.  131  CARL G NILSSON (m) replik: Fru talman! Det som hänt beträffande ersättning för dumpat material är att ingenting har hänt. Här har det förekommit motioner i detta ämne år efter år. Skillnaden är möjligen den att det i år finns en majoritet bland kammarens ledamöter som anser att den här frågan ska lösas så att yrkesfiskaren ska hållas skadeslös, för att återge innehållet i Vänsterpartiets motion i ärendet. Det finns de som försöker jämföra fiskevårdsavgiften med jaktvårdsavgiften. Jag tycker att det är en bra jämförelse så till vida att jag inte tror att de som betalar in jatkvårdsavgiften - jag skulle vara benägen att kalla den för jaktskatt - får någon särskilt stor utdelning. De flesta jägare vet över huvud taget inte vad de får för utdelning för att de betalar denna jaktvårdsavgift. De åtgärder som Kaj Larsson menar ska betalas med de pengarna tycker jag är av sådant allmänt intresse att det mycket väl kan gå över statsbudgeten.</textBlock>
    <textBlock ix="207">Anf.  132  KAJ LARSSON (s) replik: Fru talman! Jag har inget minne, Carl G Nilsson, av att det tidigare funnits reservationer från Moderaterna i fråga om dumpat material. Det är därför jag ställde frågan: Vad har hänt i tänkandet? Vad är det för nytt som har kommit fram? Jag tycker inte att vi ska debattera fiskevårdsavgiften mer, vi lämnar den till våra efterträdare. Det är möjligt att de är bättre på att lösa den frågan.</textBlock>
    <textBlock ix="208">Anf.  133  Jordbruksminister MARGARETA WINBERG (s): Fru talman! Jag har suttit och lyssnat på debatten, och jag har uppfattat att vi alla är överens om att förändringar av dagens fiskeriförvaltning krävs så att den blir effektivare. Situationen för fiskebestånden både inom EU och globalt ställer oss inför omfattande stora uppgifter och utmaningar. Det var mot den bakgrunden men också mot bakgrund av den reform av den gemensamma fiskeripolitiken som ska ske under året som regeringen har lagt fram sin skrivelse. Det är den som debatteras i dag. Vi har valt att ge skrivelsen rubriken Ansvarsfullt fiske - svenska prioriteringar för EU:s framtida fiskeripolitik. Att vi i framtiden bedriver just ett ansvarsfullt fiske är av helt avgörande betydelse för fiskbeståndens överlevnad och därmed även för fiskerinäringens fortlevnad. Det övergripande målet för fiskeripolitiken inom EU ska vara att gemenskapens fiskeresurser ska förvaltas på ett långsiktigt hållbart sätt i enlighet med försiktighetsprincipen och ekosystemansatsen. Enligt regeringen måste därför fiskeriförvaltningen effektiviseras och de resursbevarande åtgärderna förstärkas. Detta bör i framtiden göras inom ramen för en gemensam politik på fiskeområdet inom EU. Det motiveras med att fiskerinäringen utnyttjar en gränsöverskridande resurs. Fisken simmar omkring och känner inga landgränser. Att nyttja den här resursen i ett område påverkar beståndssituationen också i andra områden. Därför menar regeringen att resursen måste förvaltas gemensamt med andra länder. En gemensam politik ger också Sverige större möjligheter att driva höga gemensamma krav på ett ansvarsfullt nyttjande av resursen. Från svensk sida har vi under den här mandatperioden drivit sådana frågor, bl.a. i Östersjökommissionen. Att vi t.ex. har förvaltningsplaner för lax och numera också torsk är till mycket stor del vår förtjänst, men det regionala förvaltningssystemet som man nu är i färd med att bygga upp över hela världen kräver också respekt för spelreglerna. Ensidiga åtgärder som går utanför beslutad förvaltning underminerar systemet, enligt min uppfattning, och kan leda till att all förvaltning sätts ur spel. Då är det fritt fram för att fiska utan restriktioner, och bestånden kan då snabbt bli utfiskade. Fru talman! Den 28 maj antog kommissionen sitt första paket av förslag på hur reformen ska ske och hur den ska se ut. Jag kommer just från presentationen, som var i dag på förmiddagen i Luxemburg. Nu pågår där en diskussion om det hela. Vi har ännu inte analyserat förslagen i detalj, men man kan konstatera att kommissionens huvudsakliga inriktning ligger mycket nära de svenska ståndpunkterna, som finns i den skrivelse som vi nu debatterar. Långsiktiga förvaltningsplaner föreslås vara ett nyckelinstrument i framtiden, och vi måste snarast upprätta sådana för flera bestånd. Fungerande förvaltningsplaner baserade på vetenskaplig rådgivning kan ge oss möjligheter att fastställa TAC:er för flera år utifrån gränsvärden och vetenskapliga råd. Det här borde ge en bättre långsiktighet och stabilitet i fisket. I planerna är regleringen av redskapsanvändningen även viktig, och en bättre selektivitet måste utvecklas. I det sammanhanget kommer jag särskilt att påtala vikten av att koppla ihop redskapsregler och minimimått - det har ju också varit uppe här tidigare. Utan väl avvägda minimimått får de övriga reglerna minskad effekt. Det har vi t.ex. kunnat se när det gäller torsken i Östersjön, där vi alltså inte ännu har lyckats få till ett minimimått. Kommissionens förslag om att begränsningar av fiskeansträngningar ska vara ett annat huvudinstrument ser jag som mycket positivt. Mål för reducerad fiskeansträngning i de olika förvaltnings- och återhämtningsplanerna leder till att vi måste hantera överkapaciteten i flottan. Ett ytterligare positivt steg med koppling till fiskeflottans kapacitet är att delar av det offentliga stödet nu tas bort. Det är inte försvarbart att vi använder gemenskapens pengar, och därmed skattebetalarnas pengar, till att bygga nya fartyg när situationen ser ut som den gör. Och man kan, som kommissionär Fischler sade i dag, inte samtidigt som man ger med ena handen ta med den andra. Man kan alltså inte ge till nya stora fartyg och samtidigt ge till skrotning av de gamla. Det blir en mycket konstig politik. Under resten av det här året har vi ett ganska tungt men spännande förhandlingsarbete framför oss, för att de förändringar som krävs ska bli verklighet. Spanien kommer nu att påbörja diskussionerna i rådsarbetsgrupperna. Det kommer inte att hända särskilt mycket, tror jag, innan det danska ordförandeskapet tar över, och det blir en mycket stor och svår uppgift att jobba vidare med det här. Man har planerat för tre ministerråd under hösten. Det troliga är att beslut fattas i slutet av året, i december. Fru talman! Jag skulle också lite översiktligt vilja kommentera något av det som har sagts här. Kjell-Erik Karlsson pratade bl.a. om det kustnära fisket och om att fördela kvoterna till lokalbefolkningen i stället för att göra som nu. Då vill jag erinra om att det kommer en proposition i höst som tar upp det kustnära fisket, vattenbruket och insjöfisket. Ester Lindstedt-Staaf tog upp frågan om tredjelandsavtal - och det har flera varit inne på. Det är en väldigt viktig fråga. Det handlar alltså om att EU köper vatten i tredjeland. Då vill jag erinra om att vi under det svenska EU-ordförandeskapet avbröt avtalet med Marocko. Marocko förvaltar numera och fiskar i sitt eget vatten. Jag tyckte att det var ett alldeles riktigt beslut att ta. Det träffades också andra avtal under det svenska ordförandeskapet där vi försökte föra in mera av det som nu också ligger i kommissionens förslag, nämligen partnerskap. Det ska vara partnerskap i stället för att EU ska vara den stora och ett land i Afrika någonstans ska vara den lilla, som det har varit hittills. Så kan det naturligtvis inte vara. Samtidigt ska vi inte blunda för det faktum att inkomsterna från fiskevattnet i t.ex. Mauretanien har betytt otroligt mycket för det landet. Vi har betalat rätt så bra för dessa vatten, men den dag ett land självt vill ha tillbaka sitt vatten ska det naturligtvis få det. Åsa Torstensson talade om vikten av nationell samling i de här frågorna. Jag delar den uppfattningen. Jag delar också uppfattningen att en lösning som man kan komma fram till tillsammans respekteras och accepteras mycket mer än ensidigt fattade beslut. Jag delar också uppfattningen att det är viktigt med den utbildning som nu tycks vara på gång mellan olika intressenter, fiskarnas organisationer, fiskebranschen, Fiskeriverket osv. Det verkar som att de är på gång med en sådan. Harald Nordlund tycks ha lämnat lokalen, så jag behöver kanske inte kommentera hans många frågor. Maria Wetterstrand tog också upp frågan om EU:s fiskepolitik när det gäller u-länderna. Jag hänvisar till vad jag just sade men också till att Sverige har tagit initiativ till en arbetsgrupp med länder som tycker som vi, och vi har haft vårt första möte. Tjänstemän hos oss leder alltså dessa möten, där vi försöker få ett mera rättvist förhållande mellan EU och respektive tredjeland. Och, som sagt, denna fråga kommer också att uppmärksammas och tas upp i samband med översynen av den gemensamma fiskepolitiken. Det är kanske att ta i att säga att jag blir upprörd, men jag blir något förvånad när Maria säger att vi sitter stilla i båten. Jag undrar vem hon avser. Jag upplever i alla fall inte att alla de tjänstemän som har fått instruktioner av regeringen och som är ute och förhandlar om Östersjön i EU och om tredjelandsavtal sitter stilla i båten. De är synnerligen aktiva, och det har de regeringens uppdrag att vara. Det är ingenting som är påkommet nu, utan det är någonting som vi har arbetat med under den här mandatperioden, så det där uttalandet har jag lite svårt att förstå. Vi måste vara aktiva. I den situation som vi nu är i med en gemensam fiskeripolitik i EU måste vi driva på för att vi ska få resultat. Det ska inte vara resultat som stämmer med Sveriges uppfattning - det går ju inte när det är 15 länder som ska förhandla - men vi ska nå så långt och så nära som det bara går. Och jag vill bestämt hävda att detta görs.</textBlock>
    <textBlock ix="209">Anf.  134  MARIA WETTERSTRAND (mp) replik: Fru talman! Först blir jag ändå lite bekymrad över ministerns svar när det gäller u-ländernas kuster och EU:s hantering av de fiskevattnen. Ministern säger att regeringarna självklart får tillbaka vattnen om de vill det. Naturligtvis har regeringarna i de här länderna en viktig roll i diskussionerna om fiskevattnen, men det skulle behöva påpekas att regeringarna kan vilja sälja de här fiskevattnen men att det kan vara olämpligt att göra det därför att det drabbar många av de lokala kustfiskare som lever av fisken i de här kustområdena. Jag skulle gärna vilja ha någon kommentar från ministern om det. Kommissionen föreslår kraftiga minskningar av EU:s fiskeflotta. Ser ministern att det finns någon risk att man köper fler fiskevatten utanför u-ländernas kuster för att flytta de här båtarna, för att fisket ska kunna fortsätta för de verksamma fiskare som finns? Sedan gäller det mitt uttryck om att sitta stilla i båten. Jag syftar på situationen efter förhandlingarna i EU och efter det att EU sedan i sin tur har förhandlat med länderna kring Östersjön och man har kommit överens om kvoter - Sverige är ju delaktigt framför allt i det första skedet när det gäller förhandlingarna inom EU. Då väljer Sverige att bara sitta stilla i båten och säga: Jaha, det gick inte som vi ville. Då gör vi inte någonting åt det här, utan då fiskar vi upp den kvot som vi fick. Ministern vet sedan tidigare att jag är av den uppfattningen att Sverige skulle kunna avstå från den här kvoten.</textBlock>
    <textBlock ix="210">Anf.  135  Jordbruksminister MARGARETA WINBERG (s) replik: Fru talman! Resonemanget om tredjeland blir något märkligt. Vem ska företräda ett land? Det kan inte en kustbefolkning göra, antar jag. EU måste förhandla med en lagligt vald regering. EU kan inte gå förbi en sådan och förhandla med kustbor. Jag känner inte till någon plats där det går till så. Det strider mot den demokrati som jag antar att vi båda är anhängare av. Angående den utrangering som kommer att ske av ganska många fartyg räknar man, om detta går igenom, med att det blir en reducering med nästan 50 % av fiskeflottan. Det finns ingen som jag har hört, inte kommissionen och definitivt inte Sverige, som talar för att dessa fartyg skulle flytta och få fiska någon annanstans. Tvärtom tenderar avtalen med tredjeland att leda till att landet själv tar hand om sitt eget fiske efter att ha byggt upp sin fiskekapacitet. Det tycker jag är bra. Då finns det inte plats för de utrangerade båtarna. Dessutom kommer kommissionen att föreslå att man kraftigt höjer skrotningspremierna så att fartygen verkligen försvinner. Ett motiv för att få skrotningspremien är att de blir obrukbara för fiske. Efter att ha förhandlat kan vi göra väldigt mycket själva. Men som Maria Wetterstrand också vet är regeringen inte någon anhängare av ett ensidigt svenskt fiskestopp. Det är regeringens uppfattning att det inte ska bli ett ensidigt sådant. Vi förhandlar och ska nu efter sommaren påbörja förhandlingar i Warszawa om bl.a. Östersjötorsken. Vi kommer där att plädera för vår position som är lika strikt som i fjol. Vi får se var vi landar. Jag är inte beredd att därefter, om vi t.ex. inte når ett stopp för östra beståndet, ensidigt säga att vi inte nådde ända fram men att vi genomför det i Sverige. Det tycker jag vore fel av många olika skäl.</textBlock>
    <textBlock ix="211">Anf.  136  MARIA WETTERSTRAND (mp) replik: Fru talman! Jag tror att ministern missförstod mig lite grann. Självklart är det regeringarna som företräder länderna, men det kan ändå vara så att man avstår från att ingå ett avtal med vissa länder eftersom man anser att det inte blev ett bra avtal och då också tar hänsyn till befolkningen som lever i kustområdena. Jag menar inte att man ska gå in och förhandla med befolkningen och att de måste få pengarna direkt i handen. Det kan ändå vara intressant att ta hänsyn till den och inte bara tycka att det är okej om landets regering tycker det är okej. Det finns andra aspekter som man behöver ta hänsyn till, särskilt när man är en så pass mycket starkare ekonomisk part som ändå EU är i dessa förhandlingar. Vi har ett ansvar för den fiskepolitik som vi bedriver och den fiskeverksamhet som vi bedriver utanför dessa kustområden. Det är i övrigt intressant att höra att ministern inte kan tänka sig att man gör ett svenskt ensidigt fiskestopp när miljöministern i går uttalade om inte en motsatt uppfattning så åtminstone en betydligt mer nyanserad uppfattning. Han är beredd att ompröva beslutet och menar att Sverige skulle kunna införa ett ensidigt fiskestopp under förutsättning att det har någon effekt och att kvoterna inte automatiskt tas av något annat land. Efter vad jag har hört ifrån de experter som jag har diskuterat med har det effekt, eftersom vi har nästan en femtedel av kvoten på det östra beståndet. Det är dessutom så att de andra inte kan sno våra kvoter rakt av ifall vi inte utnyttjar dem. Vi ska förhandla till oss kvoterna och låta bli att utnyttja dem. I så fall har de andra länderna inte möjlighet att ta dem.</textBlock>
    <textBlock ix="212">Anf.  137  Jordbruksminister MARGARETA WINBERG (s) replik: Fru talman! När det gäller avtal med tredjeland har det som tidigare varit mycket präglats av det som Maria Wetterstrand anför. Det har handlat om avtal och förhandling mellan en stor och en liten part. Men just detta förhållande vill kommissionen i sitt förslag något ändra på. Man talar nu om partnerskap i stället för ord som tidigare har använts. Det tycker jag är bra, särskilt med tanke på att dessa länder har fått pengar från EU som delvis varit destinerade till uppbyggnaden av en fiskekapacitet i det egna landet. Det är för mig en självklarhet att EU då inte ska propsa på eller försöka övertyga dem om att vi ska fortsätta att ha avtal med dem om de själva anser att de behöver vattnen i fråga. Det är en självklarhet för mig. Det ensidiga stoppet är en framförhandlad position som regeringen intar. Där finns alla ministrar med, och den står sig.</textBlock>
    <textBlock ix="213">Anf.  138  ÅSA TORSTENSSON (c) replik: Fru talman! Det var intressant att höra ministerns klargörande av att det är en gemensam fiskepolitik och att det inte är aktuellt med ett ensidigt avtal eller en ensidig åtgärd. Jag hade ställt frågan vid ett annat tillfälle. Det var därför intressant att få ett så tydligt besked. Jag skulle vilja återkomma till skrotningen som ministern också berörde lite. EU-kommissionen har efter de första förslagen om reformering räknat fram att vi i Sverige ska skrota 49 % av vår flotta i ton räknat. Jag skulle vilja fråga ministern, eftersom hon inte tog upp det i det förra resonemanget, vad hon tycker om detta, om denna nivå.</textBlock>
    <textBlock ix="214">Anf.  139  Jordbruksminister MARGARETA WINBERG (s) replik: Fru talman! Det är riktigt att det i kommissionens förslag finns siffror på att 49 % av den svenska fiskeflottans kapacitet mätt i bruttoton skulle behöva skrotas. Vi har emellertid inte kunnat få fram hur man har räknat fram denna siffra. Sannolikt är det så att det bygger på den kritiska situationen för främst torsken i Östersjön. Vi är inte färdiga med detta. Vi kommer naturligtvis att efterfråga på vilka grunder man har räknat fram siffran. Man får inte heller glömma att situationen för fiskebestånden är allvarlig. Vi kan inte räkna med att vår fiskenäring går fri från eventuella konsekvenser. Så blir det inte. Även den svenska fiskeflottan kommer att drabbas, trots att vi har vidtagit extra åtgärder genom att höja skrotningspremien förra året. Vi följer det utvecklingsprogram med krav på nedskärningar som finns för flottan. Men våra fiskare kommer också att drabbas. I detta sammanhang kan jag nämna att kommissionen vid sin presentation i dag i Luxemburg beskrev vilka ekonomiska konsekvenser som detta får och hur man från EU-håll skulle försöka bidra. Man skulle använda fiskefonden. Efter 2004 skulle man i samband med halvtidsöversynen av socialfonden också kunna ta pengar ur denna till förtidspensionering, omskolning och andra åtgärder för de fiskare som drabbas.</textBlock>
    <textBlock ix="215">Anf.  140  KJELL-ERIK KARLSSON (v) replik: Fru talman! När det gäller att fånga rätt målart är de selektiva redskapen av ganska stor vikt och har lyfts fram i olika sammanhang. Efter vad jag har förstått ger EU:s sjätte ramprogram ganska lite utrymme för selektiva redskap. Jag undrar vad som egentligen görs på EU-nivå i utveckling av de selektiva redskapen.</textBlock>
    <textBlock ix="216">Anf.  141  Jordbruksminister MARGARETA WINBERG (s) replik: Fru talman! Vad man i detalj gör av praktisk art inom EU känner jag inte till. Däremot vet jag att vi nationellt försöker utveckla de selektiva redskapen. EU kräver större selektivitet, men hittills i alla fall är det vi själva som har utvecklat denna typ av redskap. Det finns också med i det tiopunktsprogram som jag själv har skrivit, där jag har uppdragit åt Fiskeriverket att tillsammans med branschen, fiskarna själva, försöka att utveckla detta. Det är på god väg. Bacomamodellen är en sådan sak, men det finns också långt framskridna planer på att ha en annan modell när det gäller t.ex. havskräfta.</textBlock>
    <textBlock ix="217">Anf.  142  KJELL-ERIK KARLSSON (v) replik: Fru talman! Men det gäller ju inte bara att ta fram de selektiva redskapen; det gäller också att använda dem och använda dem på rätt sätt. Det är ganska lätt att gå runt detta, även om man använder dem. När det gäller den nationella utvecklingen av selektiva redskap är det väl endast resurser från Miljödepartementet, miljömålspengar, som har avsatts. Har Jordbruksdepartementet, som har hand om näringen, avsatt några pengar för detta?</textBlock>
    <textBlock ix="218">Anf.  143  Jordbruksminister MARGARETA WINBERG (s) replik: Fru talman! För det första vill jag säga att efterlevnaden är viktig. Där framkom det en intressant sak i dag i Franz Fischlers redovisning, nämligen att man skulle titta på de alternativ till Bacomamodellen som man godkänner. Det har inte varit helt lyckat att man vid sidan om Bacomamodellen också kan ha en annan typ av maska. Det blev inte bra. Detta, säger kommissionen, måste vi nu se över, underförstått för att se om man kan försöka stoppa det alternativet. När det sedan gäller utvecklingen av selektiva redskap tycker jag att det är ganska ointressant om det är Miljödepartementet eller Jordbruksdepartementet som står för pengarna. Det är regeringen som svarar för den här utvecklingen. Vi i Jordbruksdepartementet, om man nu ska hårdra det hela, har ju vårt fiskeriverk som vi finansierar och som är behjälpligt i utvecklingen av de selektiva redskapen. Jag ser mycket fram emot att det ska hända någonting, och i samtal med fiskarna får jag detta bekräftat.</textBlock>
    <textBlock ix="219">Anf.  144  CARL G NILSSON (m) replik: Fru talman! Det finns naturligtvis all anledning att önska regeringen lycka till när det gäller att få framgång i många av de förslag till åtgärder som Margareta Winberg har för avsikt att driva i EU- förhandlingarna. Det är bara det att när det gäller många av de här punkterna och förslagen till mer effektiva förvaltningsplaner - Margareta Winberg nämnde själv tiopunktsprogrammet för nationella åtgärder - finns det ingen anledning, som jag uppfattar det, att vara särskild imponerad över deras effekt. Varför har det inte hänt mer än det har gjort? Det står ganska stilla. Vi har hört talas om utvecklingen och den ökade användningen av selektiva redskap, handlingsplanen för att få bort spökgarn m.fl. punkter som åtminstone jag inte har sett något som helst resultat av. Frågan är då varför. Sedan återstår frågan: Kommer Margareta Winberg att driva frågan om ett totalt torskfiskestopp, trots att det egentligen inte finns några gemensamma vetenskapliga råd om detta? Vi ska ha klart för oss att om man får igenom det skulle det innebära en mycket hård smäll för det svenska yrkesfisket.</textBlock>
    <textBlock ix="220">Anf.  145  Jordbruksminister MARGARETA WINBERG (s) replik: Fru talman! Har det hänt något? är innebörden i Carl G:s fråga. När vi inte fick igenom ett totalstopp i fjol för Östersjön släppte vi det och inriktade oss i stället på att få igenom en förvaltningsplan för torsk. Det lyckades. I dag har vi alltså en förvaltningsplan för torsk i Östersjön. Vad vi ska göra nu är att fylla den med ännu mer innehåll, t.ex. minimimått på torsken. När det sedan gäller tiopunktsprogrammet kan jag väl ta bara några saker. Ta det här med spökgarnen! Man ska den här veckan börja plocka upp spökgarnen. Ta det här med ökad information om kustnära lekplatser! Det är en prioriterad fråga, och man har anställt extra personal för att kunna genomföra detta. Så kan man gå igenom fråga efter fråga. Tiden medger inte att jag går igenom alla. Det är klart att det händer saker, även om det kanske inte står i tidningen att nu påbörjar man detta eller detta. Allt står inte i tidningen, men det går bra att ringa till Fiskeriverket och fråga om man är intresserad. När det gäller totalt torskfiskestopp är min uppfattning klar. Om man noga läser ICES biologiska rådgivning kan man se att de säger att bestånden har legat utanför biologiskt säkra gränser och att de torskar som fångats blivit bara mindre och mindre. Årets rådgivning visar att situationen fortfarande är oroväckande. I fjol rekommenderade de att inget fiske borde ske i det östra beståndet, och de säger i år att det inte har förbättrats. Då borde man ju dra slutsatsen att inget fiske bör ske i det östra beståndet. Det gör jag också. Men då drar biologerna en annan slutsats: Om man följer förvaltningsplanen kan man genomföra ett visst fiske.</textBlock>
    <textBlock ix="221">Anf.  146  KENT OLSSON (m): Fru talman! Det är en viktig skrivelse som har diskuterats i eftermiddag och i kväll. Det har sagts många kloka ord här i kammaren. Jag tänker inte gå in på vad som står i skrivelsen. De moderata synpunkterna har Carl G Nilsson på ett förtjänstfullt sätt framfört tidigare i dag. Däremot befinner jag mig i den lite unika situationen ha fått en motion antagen och dessutom ett tillkännagivande till regeringen om ersättning för skador på fiskefartyg och fiskeredskap till följd av dumpade kemiska stridsmedel. Det är klart att man känner sig ganska nöjd när det går så med en motion. Däremot blir jag lite betänksam när jag hör Kaj Larsson gå upp och yrka avslag på detta tillkännagivande och bifall till reservationen från Socialdemokraterna. Det är onekligen så att den här frågan är viktig för fiskarna. Det är viktigt att man får den ersättning man ska ha i samband med att man tvingas göra fiskestopp när man träffar på gamla kemiska stridsmedel i vattnet eller någon typ av senapsgas. Kaj Larsson säger att detta inte är någon stor fråga, men det är faktiskt en stor fråga för de fiskefartyg på Bohuskusten som vid ett flertal tillfällen har drabbats av detta. Och jag tror inte alls att fiskarna har samma uppfattning som Kaj Larsson, dvs. att man får ersättning och att detta inte är något problem. Det är intressant att utskottsmajoriteten också ser detta som ett problem, i och med att man begär att regeringen ska göra någonting i denna fråga. Nu är det som så att när man får bifall till motioner i den här kammaren är det inte alltid det händer någonting. Jag hoppas att regeringen inte behandlar den här frågan på samma senfärdiga sätt som när det gäller yrkesfiskeavdraget. För sex år sedan beställde den här kammaren att regeringen skulle återkomma vad det gällde yrkesfiskeavdraget, men regeringen har inte återkommit. Det är en viktig fråga för svenskt fiske där man har visat nonchalans mot svenska yrkesfiskare. Det här är en annan sådan fråga. Vi ska inte föregripa morgondagens omröstning, men om denna utfaller som den ser ut att göra, dvs. att det blir en majoritet för motionen, får man hoppas att regeringen inte långhalar också denna för fiskarna så viktiga fråga så att det tar evigheter. Det händer inte ofta, men när det händer att fiskefartyg drabbas av detta tycker jag att det är lite genant för regeringen att säga att vi har alla typer av ersättningar. Tydligen upplever inte svenska fiskare och fiskeorganisationer det på det viset, utan man anser att den här frågan är viktig. Jag känner mig åtminstone än så länge tillfreds med att riksdagens majoritet i den här frågan har en annan uppfattning än vad Kaj Larsson och regeringen har.</textBlock>
    <textBlock ix="222">Anf.  147  KAJ LARSSON (s): Fru talman! Jag ställde tidigare frågan vad det ska vara mer än den ersättning som i dag utgår till yrkesfisket när man drabbas av detta. Jag har inte riktigt fått svar. Jag fick inte svar från Carl G, men jag kanske kan få svar nu. Den ersättning som utgår i dag täcker kostnaden för eskort i hamn när olyckan inträffat. Man får ersättning för saneringsarbetet, alla saneringskostnader. Man får arbetslöshetsersättning under den tid saneringsarbetet pågår. Eventuella personskador kan ersättas genom den kollektiva försäkring som finns inom Sveriges Fiskares Riksförbund. Vad är det mer man är ute efter? Det som förvånade mig i den debatt vi hade innan var att Kent Olssons kollega i utskottet, Carl G Nilsson, tidigare har varit inne på samma linje och inte haft några reservationer. Jag frågar: Vad är det som har hänt eftersom man har svängt så tvärt denna gång?</textBlock>
    <textBlock ix="223">Anf.  148  KENT OLSSON (m): Fru talman! För min del har jag skrivit en motion om detta ett antal år. Man kan antagligen säga att kammaren har blivit klokare och klokare. Man har tagit till sig de argument som har funnits, och man har väl sett att det som Kaj Larsson säger inte stämmer, dvs. att svenska fiskare inte får nödvändig ersättning. Det är klart att man ska ha ersättning enligt ett danskt system. Det tyckte jag att Carl G Nilsson sade ganska tydligt i sitt replikskifte tidigare, Kaj Larsson. Man tappar faktiskt ett antal fiskedagar. Man kan alltså inte gå ut på ganska lång tid. Under ett flertal dagar kan man kanske inte gå ut eftersom båt och redskap ska saneras. Det är klart att det ska finnas en ersättning för den delen. Det får man inte i dag.</textBlock>
    <textBlock ix="224">Överläggningen var härmed avslutad. (Beslut skulle fattas den 12 juni.)</textBlock>
    <textBlock ix="225">12 §  Ett system för individuell kompetensutveckling</textBlock>
    <textBlock ix="226">Föredrogs arbetsmarknadsutskottets betänkande 2001/02:AU10 Ett system för individuell kompetensutveckling (prop. 2001/02:175).</textBlock>
    <textBlock ix="227">Anf.  149  PATRIK NORINDER (m): Fru talman! Det var trevligt att se statsrådet Mona Sahlin här i kammaren. Det är inte ofta statsråden är med på våra arbetsmarknadspolitiska debatter. Det händer, men det var trevligt att se statsrådet här. Jag kan inledningsvis konstatera att Näringsdepartementet och regeringsmajoriteten återigen har visat sin stora impotens. Och mot beslutsimpotens hjälper inte ens Viagra. För mer än fyra år sedan, i april 1988, tillsatte regeringen en arbetsgrupp med uppgift att främja kompetensutvecklingen i arbetslivet. I december 1999 tillkallades en särskild utredare för att lämna ett förslag till hur ett generellt system för individuell kompetensutveckling skulle kunna utformas. Efter ett år, alltså i december 2000, överlämnades det till regeringen. I dag, år 2002 - ett och ett halvt år efter överlämnandet - diskuterar vi riktlinjer för ett system för stimulans av individuell kompetensutveckling, inte något förslag till lagstiftning. Det är tänkt att komma till hösten. Det är egentligen bedrövligt att vi ska behöva ta upp kammarens tid med att stå här i dag och debattera några sorts riktlinjer till kompetenssparande. Det hade varit betydligt rejälare om vi fått diskutera regeringens förslag med sammanhängande lagstiftning i ett sammanhang. Men vi får väl göra det bästa av situationen och i dag försöka få ett resonemang om ett bättre system än det som regeringen har föreslagit riktlinjer för. De fyra borgerliga partierna har lagt fram ett utkast till ett sådant. Min avsikt är att redogöra för idéerna i det. Medreservanterna kommer härefter säkert att fylla på med kloka synpunkter. Fru talman! Det finns i Sveriges riksdag en bred uppfattning om nyttan av att vuxna människor kontinuerligt skaffar sig nya kunskaper. Jag ser tre avgörande skäl till kompetensutveckling. Det första skälet är att utbildningsväsendet i dag inte håller tillräckligt hög kvalitet. I länder där utbildningen släpar efter kommer också den ekonomiska utvecklingen och människors levnadsstandard att göra det. Vi kan i dag se att Sveriges ledande position i världens välståndsliga i början av 70-talet har förbytts i en kontinuerligt sjunkande position. I dag ligger vi på en mindre hedrande ungefärlig sjuttondeplats. Det blir alltmer tydligt att många företag har problem att rekrytera kunnig och utbildad arbetskraft. Det gäller såväl yngre akademiker som utbildad arbetskraft inom praktiska och tekniska yrken. Det andra skälet är att de svenska skatterna på utbildning och kunskap sänder ut fel signaler. Det lönar sig helt enkelt inte i tillräcklig utsträckning att utbilda sig. En rapport från Föreningssparbanken för några år sedan visade att de akademikeryrken man undersökte hade en lägre ekonomisk standard än industriarbetaren hade när skatt, nödvändiga fasta utgifter och studielån betalats. Trots relativt höga arbetskraftskostnader betalar sig med andra ord långa studier dåligt i Sverige. Den högsta marginalskatten sänks i många länder, medan Sverige fortfarande har bland de högsta skatterna i världen. Det tredje skälet är att det brister i förutsättningarna för många människor att på egen hand kunna finansiera sin vidareutbildning. Många människor har inte de ekonomiska förutsättningarna att regelbundet kunna avsätta medel för att betala nödvändig fortbildning. Fru talman! Med detta som bakgrund finner vi moderater det i dag vara värt att pröva ett system för individuellt kompetenskonto, ett system som ska gälla alla arbetstagare och egna företagare. Vi vill ha ett system som är anpassat till den enskilde individen och som är frivilligt. Detta är viktigt då vi vill skilja på verksamhetsrelaterad och individrelaterad utbildning. Med verksamhetsrelaterad utbildning menar vi att det i det enskilda företaget ska vara ett naturligt led i vardagen att ge de anställda en kontinuerlig utbildning relaterad till arbetet. Detta borde vara en självklarhet då det har en avgörande betydelse för företagens överlevnad. Den individuella kompetensutvecklingen ska vara en möjlighet för den enskilda människan att kunna fortbilda sig och eventuellt kunna finansiera nya karriärmöjligheter. Fru talman! Det system som vi förordar är i grova drag uppbyggt på följande sätt: - Den enskilde individen ansvarar för och avgör när sparandet används. - Alla får möjlighet att göra avdrag vid inkomstbeskattning upp till ett prisbasbelopp per år. - Banker, fondbolag och andra finansiella institut som finns på den svenska marknaden bör förvalta sparandet. - Avkastningen beskattas med 15 % avkastningsskatt. - Arbetsgivarens medverkan är viktig, därför bör rätt till avdrag införas för de sociala avgifterna vid avsättning till den anställdes kompetenssparkonto. - När medlen tas ut betalas inkomstskatt. - För låginkomsttagare bör någon form av extra skattekredit eller bidrag tillföras. I utgången av 2002 finns avsatt 3,65 miljarder kronor. Därefter är beslutat att avsätta 1,15 miljarder kronor årligen. - Om sparmedlen inte använts vid arbetslivets slut bör de kunna användas för att förstärka pensionen. Fru talman! Den kritik jag har mot regeringens förslag kan sammanfattas med följande: · Insättning på kontot med max 25 % av ett inkomstbasbelopp per år är helt otillräckligt som stimulans för reformens syfte. · Skattelättnad med en nedsättning av 10 procentenheter av arbetsgivaravgifterna är alltför litet för att motivera arbetsgivarna att medverka till avsättningar. · Sparandet bör inte ske hos en statlig myndighet. Det genererar bara stora kostnader när det redan finns befintlig infrastruktur för sparandet och ger inte valfrihet för denna sparform. · Sparandet bör inte heller beskattas fullt ut som kapitalinkomst med 30 %. Det bör i stället likställas med vad som gäller för det individuella pensionssparandet. · Kompetenspremien är alltför låg och krångligt uppbyggd. Den stimulerar inte till avsättning på konton. · Sparandet bör kunna övergå till pensionssparande och inte kringgärdas av de spärrar som regeringen föreslår. Fru talman! Det finns alltså anledning att inte bara kritisera handläggningen av ärendet utan även i allra högsta grad innehållet. Eftersom vi ändå ska återuppta diskussionerna i höst vore det bra om partierna som står bakom betänkandet tog till sig vad SACO:s ordförande Anna Ekström och TCO:s ordförande Sture Nordh uttryckte tidigare i våras. "Det finns all anledning för de miljöpartistiska, vänsterpartistiska och socialdemokratiska ledamöterna i arbetsmarknadsutskottet att mycket noggrant läsa den borgerliga motionen om individuellt kompetenssparande. Den är klart bättre än den proposition regeringen har lagt. Det vore bra med en stabil blocköverskridande uppgörelse om kompetenssparandet." Individuellt kompetenssparande skulle kunna vara en bra tillväxtmotor, men då ska den också fylla sin funktion. Fru talman! Med detta yrkar jag bifall till den gemensamma reservationen.</textBlock>
    <textBlock ix="228">Anf.  150  STEFAN ATTEFALL (kd): Fru talman! Arbetslivet förändras i snabb takt. Globalisering och teknikintensifiering leder till ökad rörlighet på arbetsmarknaden. Det blir allt vanligare med flera olika arbetsgivare under arbetslivet, växling mellan utbildning och arbete, företag som expanderar och som avvecklar. Utbildning blir alltmer en färskvara. Många gamla yrken är på tillbakagång, och nya yrken tillkommer i en allt snabbare takt. Länder som vill hävda sig i den internationella konkurrensen måste anpassa sina utbildningssystem till denna utveckling. De länder som inte förmår detta hänvisas till hög arbetslöshet och till att konkurrera om låglönejobb. Om Sverige ska vara en nation som kämpar om att ligga bland de främsta i välfärdsligan - vilket vi kristdemokrater ser som ett viktigt mål - krävs att vi understöder det livslånga lärandet och ökar människors möjligheter att förkovras och utvecklas. Ubildning och kompetens är nyckelorden för framtidens arbetsmarknad. Ett system med individuellt kompetenssparande skulle främja våra möjligheter att utbilda oss vidare. När vår kompetens stärks ökar också vår trygghet på arbetsmarknaden, liksom vår benägenhet att pröva nya utmaningar i arbetslivet. Ökade möjligheter till kompetenssparande är därför en viktig komponent i en strategi för långsiktig tillväxt i Sverige. Här skulle jag vilja understryka särskilt noggrant att om vi kan stärka individernas ställning på arbetsmarknaden ökar vi också individernas möjligheter att påverka sina egna liv, öka rörligheten mellan olika yrken och mellan olika geografiska områden, vilket är oerhört väsentligt för att få en mer flexibel arbetsmarknad och därmed mer tillväxt. Kompetenskontomodellen är positiv inte bara ur ett individperspektiv. För staten är den ett sätt att bidra till kompetenshöjning och därmed till att begränsa arbetslösheten. Den förstärker landets förmåga att stå emot ekonomiska kriser. Under högkonjunktur har vi råd med mer kompetensutveckling, men då finns inte tiden. Under lågkonjunktur finns det tid, men då har vi inte råd. Fru talman! År 2000 förelåg ett färdigt utredningsförslag om ett system för kompetenssparande. Men regeringen bråkade både inbördes med olika departement och med sina samarbetspartier, samtidigt som LO krånglade och bromsade. Trots att riksdagen under flera år har anslagit budgetmedel hände ingenting. Först i april 2002 kom ett förslag som bara innehöll riktlinjer. Det är det vi ska diskutera. Först efter valet i höst kommer den riktiga propositionen, och ikraftträdandet blir i bästa fall den 1 juli 2003. Trots att kompetensutvecklingen är en fråga som har strategisk betydelse har regeringen misskött frågan under en längre tid. Därmed har en viktig reform om införandet av kompetenssparande ännu en gång skjutits på en osäker framtid. Om regeringen agerat så att ett system med individuellt kompetenssparande hade kunnat införas under 2002 hade förutsättningar för att en väsentlig del av de 36 miljarder kronor som under året återbetalas från SPP till svenska företag funnits för att, via lokala överenskommelser, avsättas till kompetenssparande. Här fanns en möjlighet att få en rivstart för ett system med kompetenssparande, men den möjligheten sumpade regeringen bort med sin förhalning av frågan. Därför förtjänar regeringen stark kritik för hela handläggningen av frågan. Fru talman! Kristdemokraterna, Moderaterna, Centerpartiet och Folkpartiet har presenterat alternativa riktlinjer för ett system med kompetenssparande. Det är förslag som skiljer sig från regeringens i den meningen att våra riktlinjer är mer flexibla och har en betydligt mer positiv grundsyn till individens möjligheter att själv utforma sin kompetensutveckling. Regeringens förslag avviker i flera avseenden från utredningsförslaget och har fått stark kritik från TCO och SACO. Patrik Norinder citerade ur ett pressmeddelande som SACO och TCO skickade ut när regeringen hade lagt fram sitt förslag. Där uppmanade man till en blocköverskridande överenskommelse. Vi från den borgerliga sidan i arbetsmarknadsutskottet sade att vi är beredda att diskutera dessa saker och hitta en gemensam samsyn, men detta avvisades av utskottssmajoriteten. I dag har SACO och TCO skrivit ett nytt brev till riksdagsledamöterna för Socialdemokraterna, Vänsterpartiet och Miljöpartiet. Där uppmanar man till en återremiss och ny beredning i syfte att hitta en bred överenskommelse över blockgränserna om ett starkare kompetenskontosystem. Det är förvånande att socialdemokrater, vänsterpartister och miljöpartister så frankt avfärdar TCO:s och SACO:s synpunkter. Fru talman! De riktlinjer vi har skissat på handlar om ett individuellt och frivilligt system. Arbetstagarens sparande på kompetenskontot ska vara befriat från skatt, dvs. avdragsgillt, upp till förslagsvis ett basbelopp. För statens del handlar det om att ge en skattekredit på ungefär samma sätt som man i dag ger en skattekredit för sparande i pensionsförsäkringar. När pengarna tas ut för att bekosta kompetensutveckling betalas inkomstskatt. Långsiktigt får staten tillbaka denna investering genom högre skatteintäkter och lägre arbetslöshet. Men de föreslagna reglerna, som innebär att man får spara bara drygt 9 000 kr per år, innebär att en medelinkomsttagare måste spara upp till 30 år för att kunna studera ett år med bibehållen inkomst. Är det rimligt? Arbetsgivarna ska uppmuntras att bidra till kompetenssparandet och uppbyggnaden av kapitalet i kompetenskontona genom avdragsrätt för insättningar. Individen ska förfoga över de medel som finns på det egna kompetenskontot. Någon form av extra skattekredit eller bidrag till låginkomsttagare som börjar spara i kompetenskonto ska införas. Förutom att den enskilde och arbetsgivaren på egna initiativ och i individuella avtal kan göra insättningar på kompetenskontot kan också insättningar på kompetenskontona vara en ytterligare komponent att förhandla om i lokala löneförhandlingar. När det gäller uttag bör inte större uttag än det som motsvarar den tidigare tjänsteinkomsten få göras vid ledighet för studier. Eventuella medel som inte använts för studier och kompetensutveckling bör vid arbetslivets slut kunna användas till att förstärka pensionen. Här avvisar regeringen kategoriskt sådana tankar. Arbetstagaren ska kunna ta med sig sitt kompetenskonto om han eller hon byter arbetsgivare eller startar eget. Systemet med kompetenskonton bör också vara öppet för egenföretagare genom särskilda regler. Arbetstagare och arbetsgivare ska fritt kunna välja vem som ska administrera deras konton. Försäkringsbolagen har administrativa system uppbyggda för försäkringar. Arbetstagare och arbetsgivare är väl bekanta med de rutiner som gäller för administrationen av gruppförsäkringar. Nu påstår regeringen att det går snabbare att bygga upp ett statligt system, vilket alla som har följt utvecklingen av Premiepensionsmyndigheten lätt betvivlar. Men framför allt gör regeringen och utskottsmajoriteten ett tankefel här; man tror att man inte får någon mereffekt av att ett antal olika privata aktörer skulle delta i systemet. Kontona måste marknadsföras gentemot arbetsgivare och löntagare. Här finns ett egenvärde hos en rad olika aktörer att jobba med marknadsföring, information och rådgivning. Man går helt miste om denna effekt om detta görs till ett statligt system. På punkt efter punkt finns en ogin, oflexibel inställning från regeringens och utskottsmajoritetens sida. Det märks att det har varit ett kompromissande och kattrakande mellan olika intressen som har gjort att förslaget har tappat mycket av det goda innehåll som fanns i utredningsförslaget. Det är beklagligt att förslaget har försenats och att innehållet har försämrats jämfört med hur tankegångarna såg ut från början. Jag yrkar bifall till reservationen i betänkande AU10.</textBlock>
    <textBlock ix="229">Anf.  151  MARGARETA ANDERSSON (c): Fru talman! Först av allt ska jag säga att jag uppskattar att statsrådet Mona Sahlin deltar i dagens debatt. Jag vill i den sista debatten med utskottet för denna mandatperiod tacka för gott samarbete. Det gäller personalen i utskottet, som sett till att våra betänkanden och reservationer till dem kommit i tid och varit korrekta, kammarkansliets personal och talmännen, för att arbetet i kammaren har löpt smidigt, och sist men inte minst kollegerna i utskottet. Det har bränt till i debatten - och så ska det vara - men efteråt har vi kunnat träffas och prata som vanligt. Det har varit bra med en sådan stämning i utskottet. Det ska inte minst mina kolleger i presidiet ha all heder av. Denna sista debatt handlar om ett ämne som jag personligen har engagerat mig mycket djupt i. Det handlar om både ett jämställdhets- och ett åldersdiskrimineringsperspektiv. Att kunna skaffa sig kunskaper så att man kan vara kvar i arbetslivet ända till pensioneringen är något som inte får missunnas någon människa. Som det ser ut i dag är det många som passerat 45 år och därmed är utan möjligheter att vidareutveckla sig i arbetslivet om man inte blir arbetslös. Det finns i stort sett inga möjligheter att finansiera studier efter den åldern. Detta drabbar i stor utsträckning kvinnor som kanske varit hemma och tagit hand om barnen eller inte satsat på kompetensutveckling även om man arbetat under tiden man haft små barn. När man då vill komma tillbaka och kanske höja sin kompetens eller skaffa en ny, därför att man inte ser några utvecklingsmöjligheter i det gamla jobbet, är alla dörrar stängda. Bara den som har en fet plånbok, blir arbetslös eller har en arbetsgivare som vill satsa på ens utveckling kan förändra sin situation. Vad blev det av alla vackra ord om ett livslångt lärande och att man ska ha möjlighet att sadla om mitt i livet? För många kvinnor blev det avsittning i stället. Fru talman! Jag har ett exempel som tydligt visar på detta. Det är en kvinna som har jobbat heltid i hela sitt liv. Hon har fått barn sent i livet och har därför inte kunnat vidareutbilda sig före 45 års ålder. Nu håller hon på med en utbildning som hennes arbetsgivare är positiv till och delvis stöttar, men försörjningen måste hon klara på egen hand. Det innebär att hon jobbar ungefär 150 %, och det klarar ingen i längden. Studierna är på halvfart, och hon kan gå ned till 75 % på arbetet till hösten. Det innebär ekonomiska påfrestningar, men alternativet är att hon inte orkar fullfölja utbildningen. Det vore ännu värre, anser hon. Ett individuellt kompetenssparande, som hade gjort det möjligt för henne att sätta av en del av sin lön under hela arbetslivet, hade gjort det möjligt för henne att klara sin ekonomiska situation på ett mycket bättre sätt. Hon hade kunnat gå ned i arbetstid och ändå känt att ekonomin klarar sig. Hon hade sluppit oron för pengarna och kunnat ägna all kraft åt sina studier, som hon upplever som mycket viktiga. Fru talman! Centerpartiet har i flera år drivit frågan om individuell kompetensutveckling. När budgeten för år 2000 kom upplevde vi att det skulle kunna bli en utveckling åt det håll vi strävade. Regeringen satte t.o.m. av pengar för att kunna förverkliga förslaget. Efter detta har ingenting skett. Eftersom det inte heller kom något förslag i budgetpropositionen för 2002 tröttnade vi i oppositionspartierna på att vänta. Vårt förslag, som nu finns som motion A9 till proposition 2001/02:175, tog form strax efter jul och verkar ha haft delvis avsedd effekt. Regeringskansliet vaknade till liv och tog tag i frågan. Tyvärr har finansen tydligen haft ett alldeles för stort inflytande på skrivningarna. Förslaget kännetecknas av en rigiditet, för att inte säga stupiditet, som är häpnadsväckande. Man lägger ett förslag som enbart är kosmetiskt och för att inte få ännu ett misslyckande där en riksdagsmajoritet går emot regeringen. Jag är besviken både på regeringen, som inte kunde prestera bättre, och på Miljöpartiet, som inte står fast vid sina egna tidigare förslag. Barbro Feltzing! Jag tycker att du har sålt din själ för en vattvälling. Fru talman! Med det förslag som regeringen lägger i propositionen och som majoriteten ställer sig bakom lyckas man sänka alla förhoppningar om förbättringar för den som inte längre är ung men som fortfarande har 15-20 år kvar på arbetsmarknaden. Förslaget är byråkratiskt, snålt och otillräckligt. TCO-utredaren Lena Orpana säger i TCO- tidningen att det kommer att ta mellan sju och tio år för en genomsnittlig tjänsteman eller kvinna att kunna avsätta pengar till kontot så mycket att man kan studera en termin utan att riskera inkomstbortfall. Arbetsgivarnas intresse för att fylla på arbetstagarnas konton riskerar också att försvinna, eftersom spartiderna blir så orimligt långa. Oppositionens gemensamma förslag till avdragsrätt med ett basbelopp gör de här tiderna rimligare. Det gör det också möjligt att spara ihop pengar så att man kan skaffa sig en helt ny eller betydligt längre utbildning jämfört med regeringens förslag. Ett kvarts basbelopp känns som ett hån mot alla som vill höja sin kompetens för att kunna vara kvar i arbetslivet tills man blir pensionär. Fru talman! Att tillsätta en ny myndighet som ska förvalta sparpengarna är också en onödig utgift. Det finns redan aktörer på marknaden som dessutom har intresse av att sparformen blir känd för arbetsgivare och arbetstagare. Staten kan spara informationspengar genom att använda de här kanalerna. En annan brist i förslaget är att företagare inte omfattas av samma regler. Vi föreslår också någon form av extra skattekredit eller bidrag till låginkomsttagare som börjar kompetensspara. Sänkta skatter för i första hand låg- och medelinkomsttagare skulle ytterligare öka deras självbestämmande. Det ökade ekonomiska utrymmet skulle exempelvis kunna användas till ett riktat sparande, såsom kompetenskontosparande. För vår del i Centerpartiet är det viktigt att alla behandlas lika i ekonomiska frågor. Därför, fru talman, yrkar jag bifall till reservationen.</textBlock>
    <textBlock ix="230">Anf.  152  ELVER JONSSON (fp): Fru talman! I dessa sista skälvande timmar blandas vänligheter och möjligen ett sista försök att göra en heroisk insats i vår svenska riksdag. Därför bjuder också plikten - en kär sådan - att jag säger tack till alla goda riksdagskolleger, närvarande och andra, för många goda år i det svenska parlamentet: 13 år vid Sergels torg och 19 år här på Helgeandsholmen. Jag har tidigare sagt, och jag upprepar det, ett tack till utskottskolleger och utskottskansli. Jag vill tillägga ett tack till närvarande statsråd. Jag hade äran att sitta i samma presidium som Mona Sahlin i arbetsmarknadsutskottet. Min förhoppning i den här delen är att vår demokrati ska kunna utvecklas i den meningen att fler medborgare engageras och att sakfrågorna lyfts fram starkare. Det tror jag vore en god politisk gärning. Fru talman! Strukturomvandlingen i näringslivet ställer långtgående krav på arbetskraftens kompetens. Det handlar om såväl breda som specialiserade kunskaper och färdigheter, men kanske framför allt om att kunna inhämta nya kunskaper när villkoren ändras. Det gör de ju; tekniken utvecklas oerhört snabbt. Det finns redan i dag behov av återkommande fortoch vidareutbildning, och det behovet tror jag kommer att öka. Utbildningssystemet har som främsta uppgift att ge en bra grund för fortsatt, livslångt lärande och ska ses som en investering för framtiden. Arbetsmarknadspolitiken var under många år tidigare inriktad på att förse de stora industrierna med mer eller mindre utbytbar arbetskraft. En följd av det framväxande kunskapssamhället är att kraven i dag ställs högre på kunskaper och personliga färdigheter, och det vi ibland kallar kommunikativ förmåga. Det spelar helt enkelt stor roll vem man anställer. Arbetsmarknadspolitiken måste läggas om och inriktas på den faktiska arbetsmarknad som växer fram. Den snabba teknologiska utvecklingen och nya förutsättningar på de internationella marknaderna etc. gör att planeringshorisonten krymper. Arbetsgivare kan i mindre utsträckning än tidigare bedöma det framtida behovet av arbetskraft. En följd av detta är att de lediga jobb som anmäls till arbetsförmedlingarna i mycket stor utsträckning är tidsbegränsade. Folkpartiet har ansett att kompetensutveckling är en mycket viktig fråga, och vi har tidigare föreslagit att man rentav skulle kunna ta ut ett "friår" mitt i livet för att fortbilda sig. I dag har vi att ta ställning till regeringsförslag vad gäller individuell kompetensutveckling, och grundtankarna i detta system ställer vi oss bakom. Länge var det oklart om regeringen över huvud taget skulle orka med att åstadkomma ett förslag i frågan. Till sist kom visserligen propositionen, men den innehöll inga lagförslag utan endast knapphändiga riktlinjer för den viktiga reform som därmed än en gång skjuts på en osäker framtid. Betecknande är att flera tunga fackliga organisationer haft invändningar mot regeringens förslag. Individuellt kompetenssparande, fru talman, främjar våra möjligheter att utbilda oss vidare. När vår kompetens stärks ökar också vår trygghet på arbetsmarknaden, liksom vår benägenhet att pröva nya utmaningar i arbetslivet. Ökade möjligheter till kompetenssparande är därför en viktig komponent i en strategi för långsiktig tillväxt i vårt land. Kompetenskontomodellen är inte bara positiv ur ett individperspektiv. För staten är den ett sätt att bidra till kompetenshöjning och därmed begränsa arbetslösheten. Det förstärker landets förmåga att stå emot ekonomiska kriser. Under högkonjunktur har vi råd med mer kompetensutveckling, men då finns kanske ingen tid för det. Under lågkonjunktur finns det tid, men då tycker sig många inte ha råd. Medlen på kompetenssparkontot är individens egna och ska kunna användas för den kompetensutveckling som den enskilde själv bestämmer sig för. Kompetensutveckling ges en vid definition. Om sparmedlen inte kommer till användning för kompetensutveckling är det vår uppfattning att de vid arbetslivets slut rentav skulle kunna användas för att förstärka pensionen. Från de fyra oppositionspartierna har vi föreslagit en ordning där varje individ ges möjlighet att göra avdrag vid inkomstbeskattningen för insättningar på ett individuellt kompetenskonto. Avdragsrätten bör gälla för insättningar på upp till ett prisbasbelopp per år. För statens del handlar det alltså inte om att ge bidrag. Snarare handlar det om att ge en skattekredit på ungefär samma sätt som man i dag ger skattekredit för sparande i pensionsförsäkringar. När pengarna tas ut för att bekosta kompetensutveckling betalas inkomstskatt. Långsiktigt får staten tillbaka denna investering genom de högre skatteintäkter och den lägre arbetslöshet som denna modell skulle kunna bidra till. Det har, fru talman, tidigare i debatten refererats till att två av våra tre största fackförbund djupt beklagar den hantering som frågan fått. Man har refererat innehållet av kritiken. Det är egentligen mycket starka skrivningar som har nått t.ex. riksdagsmajoriteten. Både TCO och SACO tycker att vad de kallar återremiss vore rimligare. De säger att det är angeläget att vi skapar ett system där varje individ kan öka sin kunskap, utbilda sig och få en starkare position på arbetsmarknaden. Deras önskan är att riksdagsförslaget mer ska återspegla vad IKS-utredningen föreslog. De säger att förslaget i många avseenden måste förbättras om man ska kunna nå de mål som jag i och för sig tror att det finns en grundläggande enighet kring. Också utredningen var tillskyndare av dessa mål. Fru talman! Regeringens förslag har också brister vad gäller hur mycket pengar som får avsättas. Det ska endast röra sig om ett fjärdedels basbelopp, och förslaget ska ha ett slags låginkomsttagarprofil. Jag tycker att låginkomsttagares mer begränsade handlingsutrymme inte ska föranleda beloppsgränser som gör att hela reformen nu riskerar att bli ganska meningslös. I stället har vi förordat andra vägar, t.ex. sänkta skatter för i första hand låg- och medelinkomsttagare. Det skulle öka låginkomsttagares självbestämmande att disponera en större del av det egna inkomstutrymmet. Det ökade ekonomiska utrymmet skulle exempelvis kunna användas till ett riktat sparande, såsom kompetenskontosparande. Jag tror till sist, fru talman, att det är angeläget att också få arbetsgivarnas medverkan i ett system för individuell kompetensutveckling, bl.a. därför att kapitalet i ett sådant systemet då kan byggas upp i en snabbare takt. Redan i dag tar företagen ett betydande ansvar för de anställdas kompetensutveckling. Här är det emellertid fråga om mer direkt verksamhetsrelaterad personalutbildning, där företaget också har ett avgörande inflytande. Det är inte lika självklart med en aktiv arbetsgivarmedverkan i ett kompetenssparande där medlen helt disponeras av den enskilde. För att stimulera arbetsgivare att bidra till den anställdes eget utbildningssparande anser vi därför att det bör införas en rätt till avdrag för sociala avgifter vid avsättningar till den anställdes kompetenskonto. Detta kan jämföras med de villkor som gäller för arbetsgivares avsättningar till pensionssparande för anställda. Med detta, fru talman, vill jag yrka bifall till reservationen.</textBlock>
    <textBlock ix="231">Anf.  153  LAILA BJURLING (s): Fru talman! Förra året diskuterade riksdagen en rad motioner om kompetensutveckling och individuellt kompetenssparande. Då handlade inläggen mycket om behovet av kompetensutveckling i samhället. Det handlade om framtida brist på arbetskraft inom vissa yrken. Det handlade om flaskhalsproblem, och det handlade om arbetsmarknadsutbildning. Inläggen handlade också om arbetarrörelsens kamp för allas rätt till utbildning och behovet av ett livslångt lärande. Eftersom sommarkvällen är vacker, trots lite regntunga moln, och eftersom statsrådet Mona Sahlin ska tala senare kommer jag att uppehålla mig vid det individuella kompetenssparandet och hur det är uppbyggt. Det ska inte på något sätt uppfattas som att jag tycker att kompetensutvecklingen är mindre viktig och inte heller som att jag tycker att rättvisan har blivit större när det gäller vem som får mest utbildning i jobbet. Det är fortfarande så att en LO-medlem bara får hälften så mycket fortbildning som en SACO- medlem. Anställda vid stora företag får dubbelt eller t.o.m. tre gånger så mycket utbildning som anställda vid små företag. Fortfarande får redan välutbildade mer vidareutbildning än lågutbildade. Ställningstagandet i den borgerliga reservationen i dagens betänkande inleds med dessa ord: "Kompetensutveckling är en fråga som har strategisk betydelse. Trots detta har regeringen misskött frågan under en längre tid." Det låter som om de anser att kompetensutveckling står och faller med ett skattesubventionerat sparande. Så är det ingalunda. Vi socialdemokrater har lagt fram en mängd förslag som ger ännu större möjligheter för vuxna att utveckla sig vidare. Jag kan nämna några. Det gäller Kunskapslyftet, som har nått över 800 000 vuxna, ett nytt och reformerat studiemedelssystem och över 100 000 nya platser på högskolan. Det är de generella reformerna som ger de stora möjligheterna för lågutbildade och lågavlönade att utbilda sig som vuxna. Det individuella kompetenssparandet kan aldrig bli mer än en extra stimulans bredvid existerande system, men kan trots det få stor betydelse för många människor när det handlar om att våga prova något nytt. Det är glädjande att kunna konstatera att det råder stor samstämmighet i utskottet om ett individuellt kompetenssparande för anställda och om att den kompetensutveckling som systemet stimulerar ska ges en vid definition. Men när det gäller hur reglerna för sparandet ska utformas har vi inte längre mycket gemensamt. Regeringens förslag om det individuella kompetenssparandet innebär att man varje år kan spara upp till 25 % av ett inkomstbasbelopp och att man får göra avdrag för det beloppet vid inkomstbeskattningen. Vi socialdemokrater vill ha ett system som stimulerar och premierar själva komptensutvecklingen och inte enbart sparandet. Därför föreslås en kompetenspremie som innebär att man, när man tar ut pengar från sitt konto och använder dem för kompetensutveckling, får ett fast belopp på 1 000 kr och därutöver en premie som beror på utbildningens längd men som är lika för alla. Vi socialdemokrater är angelägna om att det ska bli en bred uppslutning bakom systemet och att många individer ska vilja spara en del av sina pengar för att senare i livet kunna öka sin kompetens. Därför föreslår vi också att arbetsgivaravgifterna för den arbetsgivare som sätter in pengar på den anställdes kompetenskonto ska sänkas med 10 %. En sådan sänkning skulle kunna förbättra förutsättningarna för arbetsmarknadens parter att träffa avtal om kompetensutveckling. Vi anser också att systemet inte ska låsa in pengarna på kontot. Möjligheten att spara pengar och flytta fram beskattningen av det sparade beloppet kommer säkert att bli attraktiv för många, men om pengarna bara får användas till kompetensutveckling finns det risk för att många skulle dra sig för att börja spara. Det är svårt att veta vad framtiden bär med sig, och för många människor - kanske speciellt för människor med låga inkomster - kan det kännas otryggt att binda upp sina sparade pengar. Därför är förslaget att det ska vara ett öppet sparande med samma beskattning av avkastningen som andra sparformer. Individen äger själv sitt konto och får använda pengarna när hon vill och till vad hon själv vill. Ett undantag finns: Pengarna måste beskattas och kontot måste avslutas senast det år du fyller 64 år, så kontot kan inte användas för att kringgå bestämmelserna om pensionssparande. Riksdagen beslutade för ett antal år sedan att begränsa avdragsrätten vid pensionssparande till 5 % av inkomsten, dock högst ett basbelopp och upp till ett halvt basbelopp oavsett inkomst. Om det nu föreslagna sparandet också skulle kunna föras till pensionssparandet - som de borgerliga vill - skulle det vara ett sätt att ändra riksdagens tidigare beslut, och det har vi socialdemokrater inte för avsikt att göra. Vi har strävat efter att hitta ett system som givetvis håller sig inom de finansiella ramar som riksdagen har beslutat om. Men vi har också försökt att hitta en modell som inte blir alltför utmanande ur fördelningssynpunkt. Det är svårt - för att inte säga nästintill omöjligt - att ett system som bygger på individuellt sparande blir bra ur fördelningspolitisk synpunkt så länge som vi har olika löner här i landet. Det klarar det reguljära utbildningssystemet bättre där vi alla bidrar genom skatter och där alla får samma möjlighet till utbildning, oberoende av sin egen, eller för den delen föräldrarnas, ekonomi. Ett sätt att minska de oönskade effekterna är givetvis att begränsa avdragsrätten som regeringen har föreslagit. En högre avdragsrätt på sparandet, som de borgerliga partierna föreslår, gynnar mest individer med goda inkomster. Ytterligare ett sätt är att kompetenspremien utgår från utbildningens längd och inte utifrån hur mycket du har sparat. Premien utgår också i form av skattereduktion som blir lika för alla. Vad de borgerliga partierna anser om detta vet jag ingenting om, annat än att jag hörde att Patrik Norinder tyckte att det var för lite. Ett tredje sätt är att pengarna ska tas ut för beskattning innan pensioneringen. En utökad möjlighet till pensionssparande skulle naturligtvis gynna den som har kunnat spara mest. Fru talman! De borgerliga partierna i utskottet har klagat på att regeringen bara har lagt fram ett förslag till riktlinjer för individuellt kompetenssparande och inte hela lagstiftningen på en gång. Det kommer troligen statsrådet att gå närmare in på, men jag vill framhålla att det här kan tyckas vara en enkel fråga, men när man börjar att fördjupa sig i konsekvenserna för annan lagstiftning blir det ganska komplicerat. Det är en mängd olika lagar som måste ändras som konsekvens av ett nytt sparsystem. Det handlar om skatter. Avdragsrätten kanske inte är så komplicerad och inte heller kompetenspremien som en skattereduktion, men hur ska skattejämkningen utformas så att individen verkligen får nytta av premien under studietiden och inte året efter? Det handlar om kopplingar till inkomstprövade bidrag. Ska uttag från kontot betraktas som inkomst vid beräkning av bostadsbidrag? Ska behållningen på kontot räknas som en tillgång vid behov av försörjningsstöd? Ska uttag på kontot räknas in i det belopp som man får ha som inkomst utan att studiemedlen påverkas? Det handlar sist men inte minst om var sparandet ska ske. Ska det vara fritt att spara varsomhelst inom EU, och hur ska då skatten hanteras vid uttag från kontot? Är det möjligt att begränsa sparandet till svenska institutioner eller är det bäst om en myndighet får ta hand om sparandet? Fru talman! Med de föreslagna riktlinjerna som grund kan vi få ett individuellt kompetenssparande som ytterligare förstärker varje individs möjlighet till det livslånga lärandet. Därför vill jag yrka bifall till utskottets förslag. Även jag vill passa på att tacka för den gångna mandatperioden. Det gäller naturligtvis talmännen, vårt utskottskansli och mina utskottskamrater. Tack!</textBlock>
    <textBlock ix="232">Anf.  154  STEFAN ATTEFALL (kd) replik: Fru talman! Jag vill också vid denna arbetsutskottets sista debatt under detta riksmöte tacka Laila Bjurling, som representant för utskottsmajoriteten, för ett gott samarbete, trots de meningsskiljaktigheter som alltid hör till politikens väsen. Jag har några funderingar och frågor om vad Laila Bjurling har sagt om regeringens förslag till individuellt kompetenssparande. Förslaget är försenat. Jag tycker att det är snålt, krångligt och att det har mycket av monopoltänkande i sig. Som Laila Bjurling själv sade finns det en samsyn om att det behövs ett system av den här karaktären. Därför vore det intressant att få veta varför Laila Bjurling och utskottsmajoriteten inte följde uppmaningen från SACO och TCO om att man skulle försöka att uppnå en samsyn i utskottet. Dessa propåer avfärdades i stället kategoriskt från utskottsmajoriteten. Var det för att denna fråga har processats så länge och så intensivt mellan olika departement, mellan LO och Regeringskansliet, mellan samarbetspartierna att kompromissen blev så tillkrånglad och så skör att den inte tål ytterligare diskussioner? Visst är det krånglig materia, som Laila Bjurling sade, men det beror framför allt på att ni har haft svårt för att komma överens. Vet man vad man vill är det ofta lättare att lösa de tekniska problemen. Min fråga är alltså: Varför avfärdade ni TCO:s och SACO:s uppmaning att försöka att komma överens? De tyckte också att de borgerliga riktlinjerna var bättre än regeringens.</textBlock>
    <textBlock ix="233">Anf.  155  LAILA BJURLING (s) replik: Fru talman! Det är ju ingen nyhet vare sig för riksdagen eller för utskottet att TCO och SACO vill ha ett högre belopp än det som vi nu föreslår. Det var inget som vi fick reda på precis när brevet kom för några dagar sedan. SACO och TCO har alltid förordat ett högre avdragsbelopp. Vi har begränsat beloppet av två skäl. Det ena skälet är att pengar inte räcker till mera. Det ekonomiska utrymme som riksdagen har avsatt för det här kontot räcker inte till ett större avdrag än 25 % av basbeloppet. Det andra skälet är fördelningspolitiska avväganden, som jag nämnde i mitt anförande. Vi var inte nöjda med de fördelningspolitiska effekterna i utredningens förslag. Det är också en av orsakerna till att det har tagit så lång tid att få fram det hela. Vi har försökt att hitta en annan modell. Det vore intressant att få veta varifrån Stefan Attefall och övriga borgerliga representanter tänker ta pengarna till det system som ni föreslår. Några sådana pengar har i alla fall inte riksdagen avsatt.</textBlock>
    <textBlock ix="234">Anf.  156  STEFAN ATTEFALL (kd) replik: Fru talman! Laila Bjurling ser individens sparande som ett problem som man måste kringgärda med en massa regler för att kunna ha kontroll över sparandet. Om individen sparar mera och använder en del av överskottet på sitt sparande till sin egen pension är det ett problem för Laila Bjurling, men jag ser inte det som ett problem. Att stärka individens ställning på arbetsmarknaden genom ett sparande som gör att man kan välja hur mycket man vill arbeta, hur man ska förlägga sitt arbete, hur man ska utveckla sitt eget kompetenssparande och att eventuellt kunna göra pensionsavsättningar är inte något problem. Det är klart att om man ser sparandet som ett problem måste man ha en massa regler för att få människor att bete sig exakt som staten önskar. Där finns den stora ideologiska klyftan. Det finns en ogin inställning till individens möjlighet att påverka sitt eget liv. Det är en viktig förklaring till Laila Bjurlings argumentation. Men vad TCO och SACO säger är att normala inkomsttagare ska ha chans att spara och avsätta ett år till komptensutveckling. I alla andra frågor, t.ex. när det gäller att höja ersättningsnivåer och ersättningstak i sjukförsäkring och föräldraförsäkring, vill Socialdemokraterna att dessa höjningar ska omfatta alla. Men i det här systemet får tjänstemannagrupper plötsligt inte uppleva att det här systemet är till för dem. Det är därför som TCO och SACO så ihärdigt säger: Sök en bredare uppgörelse, titta på de borgerliga riktlinjerna. Men det avfärdar Laila Bjurling tvärt.</textBlock>
    <textBlock ix="235">Anf.  157  LAILA BJURLING (s) replik: Fru talman! Det är inget problem för oss socialdemokrater och för mig att individer vill spara pengar. Man får spara precis hur mycket pengar man vill. Man får också göra insättningar upp till ett visst belopp i det individuella pensionssparandet utan att jag känner mig orolig eller ligger vaken på nätterna för den skull. Men det vi pratar om här, Stefan Attefall, är faktiskt ett skattesubventionerat sparande. Övriga pengar får man sätta in precis hur mycket man vill på vilken bank man vill och i vilka aktiefonder man vill. Det har vi ingen som helst synpunkt på. Men om det ska skattesubventioneras så att alla andra, även de som inte sparar, ska vara med och betala det hela, ja, då vill vi ha gränser för hur mycket vi vill tillåta att en skattesubvention ska få kosta samhället. Det är den stora skillnaden mellan oss. Att vi inte har kunnat hitta något samråd med Stefan Attefalls parti och övriga borgerliga partier är därför att vi har helt olika syn på fördelningspolitiken. Det är ganska enkelt. Vi ser det inte på samma sätt som ni. Dessutom har vi en hög ambition att hålla ordning på statens pengar. Vi vill inte föreslå ett system som inte ryms inom ramen för det som står till förfogande. Och jag fick inget svar på frågan var Stefan Attefall får pengarna ifrån, men det kanske jag får från någon av de  andra borgerliga företrädarna så småningom.</textBlock>
    <textBlock ix="236">Anf.  158  MARGARETA ANDERSSON (c) replik: Fru talman! Jag hade en fundering och en undran i mitt anförande om hur Socialdemokraterna och Laila Bjurling löser problemen för dem som är över 45 år. I dag finns det tyvärr inget system som gör att man kan studera på heltid eller ens på deltid egentligen och få någon form av samhällelig subvention eller något bidrag, utan man får försöka hitta andra lösningar. Då är det ju bra om man har kunnat spara. Ska samhället då inte ta något ansvar för dem som inte är arbetslösa och inte har kunnat spara pengar, men som behöver ha en vidareutbildning därför att de har 10, 15 eller 20 år kvar i arbetslivet? Laila Bjurling och jag klarar oss säkert om vi skulle bli utkastade ur riksdagen, för vi har en hygglig pension. Men hur ska våra kolleger som inte har kommit in i riksdagen, som går kvar på de jobb som vi hade innan vi kom in här, bära sig åt om de vill skaffa sig en bättre utbildning? Det finns inga pengar. Jag hade hoppats att det här systemet skulle vara ett sätt, men jag tycker inte att det har lyckats.</textBlock>
    <textBlock ix="237">Anf.  159  LAILA BJURLING (s) replik: Fru talman! Jag håller helt med Margareta Andersson om att det här inte löser problemet att 45- åringar och äldre inte kan kompetensutvecklas med studiemedel. Det var inte ens en ambition att försöka lösa problemet med det här systemet, utan ambitionen var att stimulera den individuella kompetensutvecklingen genom ett individuellt sparande. Man kan naturligtvis säga att på lite sikt kan 45- åringar ha sparat pengar under en längre tid så att de kan använda de individuella kompetenskontona efter att de fyllt 45 år. Men det här är ju inget som på kort sikt löser bekymret, utan vi måste titta på andra system i den generella välfärdspolitiken. I dag finns  ju ett system för dem som är eller riskerar att bli arbetslösa. Men när det gäller de som på eget bevåg utbildar sig efter 45 år är det fortfarande en brist i systemet. Jag är villig att erkänna att jag också tycker att det är ett problem i mångt och mycket. Men pengarna räcker inte till allt på en gång, utan man får ta små steg på det här sättet. Vad gäller mig själv är jag förskollärare. Och det är ju fortfarande en brist på förskollärare har jag hört, så med lite uppfräschade kunskaper kanske jag har chans att få ett jobb utan vidareutbildning.</textBlock>
    <textBlock ix="238">Anf.  160  MARGARETA ANDERSSON (c) replik: Fru talman! Jag tror säkert att Laila Bjurling kan få ett jobb som förskollärare, men om Laila Bjurling vill fräscha upp kunskaperna och göra lite mer blir det lite knepigt. Jag har träffat på några stycken av den kategorin just i 45-årsåldern som har jobbat 20 år som förskollärare och som vill gå vidare. Det är bl.a. det exemplet jag har tagit här. De har alltså väldigt små möjligheter. Har Socialdemokraterna inte funderat vidare på hur vi löser arbetskraftsproblematiken? Människor kanske inte orkar jobba vidare med de jobb de har och behöver alltså hitta en annan möjlighet att försörja sig. Vi som i dag är 55 år har tio eller kanske tolv tretton år kvar till pensionen. För oss är det ointressant, för vi hinner aldrig spara så mycket. Man behöver snabbt hitta lösningar på de här problemen. Man hade kunnat göra det genom att satsa ordentligt. Varför gör man inte någonting åt problemen?</textBlock>
    <textBlock ix="239">Anf.  161  LAILA BJURLING (s) replik: Fru talman! Svaret på den frågan är naturligtvis precis det som jag svarade tidigare, att pengarna inte räcker till en större subvention än den som har föreslagits. Riksdagen har avsatt en summa pengar, och den  har vi att hantera. Det vill vi socialdemokrater inte kringgå. Vi vill inte riskera att hamna i en situation med galopperande underskott, som vi har sett förskräckande exempel på under 90-talet, utan vi håller oss till de pengar som finns i det föreslagna systemet. Jag antog att Margareta Andersson hade någon idé om var pengarna kunde tas ifrån, men inte heller av henne fick jag något svar på den frågan. Men vad jag förstår är det ju två stycken kvar, Elver Jonsson och Patrik Norinder, och någon av dem kanske kan svara på hur ni har tänkt finansiera det borgerliga förslaget.</textBlock>
    <textBlock ix="240">Anf.  162  ELVER JONSSON (fp) replik: Fru talman! Laila Bjurling inledde med att tala om värdet av arbetsmarknadsutbildningen och betydelsen av det livslånga lärandet. Om den välsignelsen tror jag ändå att vi är ense. Sedan kom det något lyriska att nu har vi de ljusa sommarkvällarna, men sedan var det mörka moln. Jag lyckades inte riktigt fånga vad Laila Bjurling syftade på. Det kan väl inte vara regeringsförslaget, även om det innehåller nog så mörka, i alla fall högst oklara, inslag. Sedan säger utskottsföreträdaren plötsligt att det här är så komplicerat och tycks ha glömt att IKS- förslaget ändå är en ganska rejäl genomlysning. Som flera här har sagt skulle det inte varit omöjligt att vi i utskottet skulle kunnat komma betydligt längre för att därmed kunna komma i gång raskare. Min fråga är egentligen ganska enkel: Vad är den största orsaken till att Socialdemokraterna har övergivit IKS-utredningen?</textBlock>
    <textBlock ix="241">Anf.  163  LAILA BJURLING (s) replik: Fru talman! Jag tror att statsrådet kanske är mer skickad att svara på frågan varför man har gått ifrån IKS-utredningen. Men i den del som jag har varit med i har det framför allt handlat om kritik mot fördelningspolitiken och dessutom om att förslaget inte skulle rymmas inom de finansiella ramar som finns. Återigen kan jag passa på att upprepa frågan, nu till Elver Jonsson: Hur har ni i Folkpartiet tänkt finansiera det borgerliga förslaget i reservationen och i motionen?</textBlock>
    <textBlock ix="242">Anf.  164  ELVER JONSSON (fp) replik: Fru talman! Laila Bjurling glider över i ett fördelningspolitiskt resonemang, och det finns anledning att ha en särskild överläggning om det. Men jag vill ändå påstå att man har misskött frågan genom att inte komma loss i densamma. Att klara fördelningspolitiken och utjämna är naturligtvis en betydligt större fråga. Vi har många gånger aktualiserat att låg- och medelinkomsttagare skulle få en mildare beskattning. Laila Bjurling är naturligtvis inte okunnig om att vi har Europas högsta skatter när det gäller t.ex. ensamstående förvärvsarbetande mödrar. Det är i så fall en punkt som vi borde ge oss på om vi nu ska klara hem alltsammans. Om man tar in alla frågor i en sådan här delfråga, som i och för sig är väldigt angelägen att driva och lösa, är det klart att man snart spärrar sig själv. Jag tror för min del, fru talman, att det är mer det komplicerade systemet som vi har i samhället i stort, t.ex. ett högt skattetryck och ett byråkratiskt regelsystem, som gör att man inte kommer loss i en fråga som det är oerhört angeläget att snabbt komma i gång med.</textBlock>
    <textBlock ix="243">Anf.  165  LAILA BJURLING (s) replik: Fru talman! Vi är också angelägna om att få i gång möjligheten att komplettera de befintliga systemen med ytterligare ett system för individuellt kompetenssparande, men inte på bekostnad av en ordentlig beredning. Vi tyckte inte att den utredning som gjordes kunde ligga till grund för ett förslag till riksdagen, utan vi har jobbat vidare med det här och vi har jobbat hårt med det. Det är säkert flera talare här som kan intyga att det har lagts ned väldigt mycket tid på att hitta ett system som både ryms inom de finansiella ramarna och som inte är alltför utmanande ur fördelningspolitisk synpunkt. Vi löser naturligtvis inte alla problem ur fördelningssynpunkt genom ett individuellt kompetenssparande, och det har givetvis inte heller varit vår ambition. Men vi vill se till att varje förslag som vi lägger fram är rättvist, jämlikt och så solidariskt som det någonsin är möjligt.</textBlock>
    <textBlock ix="244">Anf.  166  PATRIK NORINDER (m) replik: Fru talman! När jag lyssnade på Laila Bjurlings anförande fick jag intrycket att hon över huvud taget inte var särskilt förtjust i det här systemet. Det talades mycket om hinder och annat, och Laila Bjurling sade inte särskilt mycket om fördelarna med det. Det verkar som om hon inte har insett att vi snabbt måste komma i gång med ett system för att höja den sammanlagda utbildningsnivån i Sverige. Det är ju det som är vitsen med det individuella kompetenssparandet: att vi genom skattesubventioner får i gång en kompetenshöjning som kommer oss alla till del i en ökad tillväxt. Vi har halkat efter i internationella sammanhang. Det vet Laila Bjurling. Och för att vi nu ska försöka ta igen lite av vad andra länder satsar på skulle det här kunna vara en bra metod. Men Laila Bjurling verkar inte särskilt villig att över huvud taget diskutera hur man kan få ett fungerande system. Jag tror inte att det system som Laila Bjurling och regeringen lägger fram får någon större effekt. Det är för svagt och för urvattnat. Det skiljer sig mycket från det förslag IKS-utredningen lade fram. Vi har utrett det år ut och år in, och det har förhandlats hit och dit. Så kommer man med ett rätt bedrövligt förslag. Jag hade hoppats att Laila Bjurling under debatten i dag skulle försöka ta till sig en del av våra synpunkter och vi skulle kunna diskutera dem, men det verkar inte som om Laila Bjurling och Socialdemokraterna över huvud taget är villiga att lyssna på det örat. Laila Bjurling har flera gånger tjatat om hur vi ska finansiera vårt förslag. Jag kan redan nu säga att Laila Bjurling får reda på det när vi lägger fram vår proposition i höst.</textBlock>
    <textBlock ix="245">Anf.  167  LAILA BJURLING (s) replik: Fru talman! Jag tror att vi i en enda fråga, Patrik Norinder, har samma uppfattning. Det är att vi vill satsa på ökad kompetens i vårt samhälle. Där är vi helt överens. Sedan skiljer vi oss åt när det gäller hur vi vill öka kompetensen. Vi socialdemokrater har under den tid som vi har varit i regeringsställning haft chans att lägga fram en mängd olika förslag. Vi satsar på ökad kompetens främst genom det reguljära utbildningssystemet. Det handlar om att ge människor studiefinansiella möjligheter att komma tillbaka som vuxna och ta igen de brister de sedan tidigare har i sin utbildning. Vi satsar väldigt mycket pengar på arbetsmarknadsutbildning för dem som riskerar att bli arbetslösa eller har blivit arbetslösa. Vi har satsat mängder med pengar på Kunskapslyftet, som har blivit en succé. 800 000 individer har deltagit i ett kunskapslyft för vuxna. Vi har satsat så att vi har skapat mer än 100 000 nya platser på högskolan. Jag vet att Patrik Norinder och Moderaterna inte gillar att de regionala högskolorna har kommit till, men det har gett stora möjligheter för svenska folket, de vuxna människorna, att öka sin kompetens och få en kompetensutveckling. Det individuella kompetenssparandet blir lite grädde på moset, men det blir inte på något sätt avgörande för Sveriges kompetensutveckling i framtiden. Det är min uppfattning.</textBlock>
    <textBlock ix="246">Anf.  168  PATRIK NORINDER (m) replik: Fru talman! Det är sällan jag brukar säga det, men nu måste det sägas. Laila Bjurling står och pratar en massa strunt och lägger orden i munnen på mig. Jag är mycket nöjd med den regionala högskola som vi har i Gävle-Sandviken. Jag har alltid lovordat den. Men det är inte det detta handlar om. Laila Bjurling förstärkte det intryck som jag har fått. Laila Bjurling är inte särskilt förtjust i att göra ett individuellt kompetenssparande. Om man nu gör så mycket andra satsningar, varför lägger man då ned? Som det är nu har det satsats närmare 4 miljarder kronor. Det är en ansenlig mängd pengar, Laila Bjurling! Om man nu avsätter pengar, varför försöker man då inte få ett system som ska fungera, som folk kommer att ansluta sig till och som gör att det snabbt kommer i gång? Laila Bjurling är nog riksdagen skyldig att tala om huruvida hon vill ha ett bra, fungerande system.</textBlock>
    <textBlock ix="247">Anf.  169  LAILA BJURLING (s) replik: Fru talman! Svaret är enkelt: Ja, det vill jag. Och jag tror att detta kan bli ett bra, fungerande system med de förutsättningar som vi har fått från riksdagen för att ordna ett bra system.</textBlock>
    <textBlock ix="248">Anf.  170  HANS ANDERSSON (v): Fru talman! Jag börjar med att yrka bifall till utskottets förslag. Laila Bjurling har redan beskrivit förslaget och betänkandets huvudsakliga resonemang. Jag vill bara instämma i det. Dock vill jag säga lite grann om bakgrunden. Vänsterpartiet har varit pådrivande sedan 1993, när vi väckte motioner om arbetslivsförankrad kompetensutveckling. Man drev fram en situation där parterna under Regeringskansliets ledning - det var förresten förre statssekreteraren Sture Nordh - under förra mandatperioden konstruerade en utgångspunkt, en plattform för att gå vidare med kollektivavtal, statliga subventioner i form av reducerade arbetsgivaravgifter o.d. Staten visade inte tillräckligt intresse för detta. Arbetsgivarna har väl inte riktigt, visat det intresse man kunde begära, tycker jag. Det har inte facken heller. Parterna har lite grann svikit denna jätteuppgift som handlar om utbildning. Låt mig säga att SIF är ett undantag och ett gott exempel. Hösten 1999 drev vi i budgetförhandlingarna fram att man inom ramen för skatteväxlingen med höjda energiskatter skulle utnyttja skattesänkningen för stimulans av kompetensutveckling i arbetslivet. Vänsterpartiet ville prioritera fördelningspolitiska satsningar på dem som var i störst behov av att få utbildning subventionerad, helst med stöd av kollektivavtal. Regeringen ville ha en individuell sparstimulans. Vi förhandlade om direktiven. Vi kom överens om direktiven. Vi i Vänsterpartiet hade också följt IKS-utredningen och delvis påverkat dess utfall, men vi hade inte tagit ställning till den. Den var ute på remiss och det var hearingar. Därefter inleddes - och det kan jag vitsorda - en vacklan inom Regeringskansliet. Vänsterpartiet, men också Miljöpartiet, väckte frågan gång på gång och menade att vi måste komma till skott. I förhandling efter förhandling var det uppe. I vårpropositionen 2001 skrev vi in ett ganska tydligt uppdrag som vi skärpte i budgetpropositionen för i år - den som vi antog i höstas. Vi sade att vi skulle ha ett system år 2003. Det var fortfarande viss handlingsförlamning. Det blev många förhandlingar. Det kanske man inte ska rota i, för det finns också stora svårigheter. Laila Bjurling har varit inne på en del av detta. Samarbetspartierna har också varit med i processen. Vi har förhandlat. Vi har lyssnat på facken. Det finns inte bara LO, TCO och SACO. Det finns många. Vi har också lyssnat på arbesgivarparterna. Vi har prövat andra modeller, byggda på kollektivavtal, som påminner om vad man tidigare hade tagit fram bland parterna. Nu föreslås en modifierad variant av det förslag som lades fram av IKS- utredningen. Utbildning är nyckeln till utveckling och konkurrenskraft. Det gäller ekonomin i stort, och det gäller den enskilde. Det handlar om volymen i samhället, kvaliteten, tillgängligheten, fördelningen. Det finns stora system för detta: förskolan, skolan, högskolan, kvalificerad yrkesutbildning, vuxenutbildning, Kunskapslyftet och, inte att förglömma, arbetsmarknadsutbildning, som drar stora belopp. Men det finns också personalutbildning i företag och på myndigheter. Vad vi i dag ser är en stark social snedfördelning och en ojämlik utbildningssatsning på olika grupper av människor beroende på deras ekonomiska ställning, ställning i jobbet, vilken kontraktstyp de har - om de jobbar deltid, korttid eller heltid - om de är män eller kvinnor och om det är små eller stora företag. Men det beror naturligtvis också på social tillhörighet och studievana. Det är statens uppgift att se till att vi får en jämlik utbildningssatsning. Detta är nyckeln till framgång i framtiden. Fru talman! Det borde vara till var och en efter behov, men det är mera mer åt den som redan har. Vem har ansvaret för kompetensutvecklingen? Vem har ansvaret för den s.k. anställbarheten? Är det staten, arbetsgivaren eller individen? Vårt svar är att alla dessa har ett ansvar. Men det grundläggande ansvaret har staten som har ansvar att erbjuda utbildningsmöjligheter, förstå omställningsprocesser och både i storstad och i glesbygd över olika svenska regioner se till att det erbjuds alternativ för människor som redan är inne i ett arbetsliv. Men parterna har ett stort ansvar, och arbetsgivaren har ett direkt ansvar att se till att personalen är välutbildad och inställd på det som komma ska. Och individen har naturligtvis sitt ansvar att ta till vara möjligheterna, utnyttja systemen och också förstå vikten av utbildning på en arbetsmarknad som hela tiden förändras och ställs om. Utbildning ska vara en rättighet inom ramen för det generella välfärdssystemet. Det ska gälla alla. Det här systemet gäller alla på arbetsmarknaden. Stefan Attefall hade fått för sig att det inte gällde TCO-are. Det är alldeles fel. Man kan säga att fokus ligger på TCO:s inkomstlägen. Där ligger den största satsningen, vare sig jag räknar i pengar eller i antal utbildningsveckor som detta ger upphov till efter realistiska sparantaganden. Ett individuellt system för kompetensutveckling kan bara vara ett komplement, som Laila Bjurling sade, till de reguljära insatserna i vuxenutbildningen i en strategi för det livslånga lärandet. Då kan det fungera som en frihetsreform. Arbetade timmar utlöser en generell rätt till en subventionerad utbildning. Det är bra. Men i detta fall är det faktiskt beroende av mina egna ekonomiska möjligheter att spara, att sätta av eventuella överskottspengar. Det kan bli fråga om en social rättighet som ges till den som har råd. Det är inte så sociala rättigheter ska se ut. Därför måste systemet begränsas, och därför måste det ges en fördelningsprofil som stimulerar lågavlönade, deltidsarbetande och lågutbildade att verkligen delta. Om alla tjänade bra och huvudsakligen lika mycket, t.ex. som ledamöterna här i riksdagen, vore det väl inga problem alls. Då handlade det ju bara om att med en statlig subvention stimulera en önskvärd och samhällsnyttig konsumtion, nämligen utbildning. Men i det klassamhälle som vi lever i måste vi gå försiktigt fram. En frihetsreform - ja, men med en förnuftig rättvisegrund. Överdriv inte reformen. Jag håller med Laila Bjurling att det är jätteinsatser som måste göras i det reguljära utbildningssystemet, finansiering för att förbättra studieledighetslagarna, inte minst för människor över 45 år. Det är stora kostnadskrävande reformer. Men kom ihåg att på detta område är Sverige först. Vi är pionjärer. Jag ska ta upp några ingredienser och effekter på de offentliga finanserna. Ja, detta finansieras faktiskt genom skatteväxling, Patrik Norinder, med höjda energiskatter. Har Patrik Norinder varit med om det? Nej, han åkte gratis och tycker att man väl då kan göra av med pengarna. Hur mycket pengar då? Ja, vad kostar Patrik Norinders förslag? Jag har räknat på det. Det bygger på att man balanserar efter ett antal år, på 1,15 miljarder som vi hittills har avsatt. Ni föreslår ett basbelopp. Jag skulle vilja höra era beräkningar. Jag ska tala om för er ungefär var det landar efter en tioårsperiod när jag har börjat både spara och ta ut. Det ska bli skojigt att höra vad ni svarar. Är det 2 miljarder, är det 4 miljarder, är det 6 miljarder eller är det 8 miljarder? Tippa så ska vi se vad det blir. Varför ska ni låta det övergå i pensionssparande? Vad är det för kompetensutveckling i det? Är inte det bara ett missbruk? Är inte det bara en stimulans för dem som kan spara pengar och spara till någonting annat? Sedan kallar man det för kompetensutvecklingssystem och individuellt kompetensutvecklingssparande. Det är ju att missbruka orden. Jag ska säga något om fördelningseffekter. Detta har fokus på dem som tjänar ungefär 20 000 kr. Det trappas av vid 25 000 kr. Det är lika högt vid 15 000 kr som vid 25 000 kr och trappas sedan drastiskt av. Och det är väl riktigt? Vi gör huvudinsatsen för låginkomsttagare och medelinkomsttagare. Det är väl riktigt när vi inte har hur mycket pengar som helst? Hur kan ni ha så mycket mer pengar? Har ni andra sätt att redovisa offentliga finanser? Jag kan i alla fall inte ta ansvar för detta med min erfarenhet av de budgetproblem som ni borde vara bekanta med efter er session i Regeringskansliet. När det gäller subventionens effektivitet, träffsäkerhet, fördelningseffekter och effekter på offentligt sparande kan jag inte se att ni över huvud taget har tänkt. Men däremot har ni gått på IKS-utredningens förslag. Ja, jag har följt den också. Jag kan den, jag förstår den, men jag förstår inte hur ni får plats med den. Och jag tycker inte att den med de pengar som vi har till förfogande är fördelningspolitiskt rimlig. Däremot tycker jag att systemet kan utvecklas och förstärkas både volymmässigt och fördelningsmässigt. Och jag skulle gärna höra om Mona Sahlin är beredd att diskutera det med oss som faktiskt kan ta ansvar för en budget i framtiden. Facken vill ha mer - ja visst. Det vill de när det gäller a-kassan, det vill de när det gäller varenda fråga som ni inte lyssnar på. Självklart vill de ha mer. Och jag har haft en dialog med samtliga dessa fackliga organisationer. Men man kan inte lämna den största centralorganisationen utanför som organiserar dem som har sämst utbildning och lägst inkomster och som skulle råka illa ut mest av alla i en SACO- lösning. Det må väl också ni förstå. Slutligen vill jag säga att detta är min sista debatt i kammaren, och jag vill tacka mina utskottskamrater. Jag vill tacka majoritetskamraterna för samarbetet. Jag vill tacka minoritetskamraterna för ert fruktlösa motstånd. Jag vill tacka statsrådet som är här i dag och som jag ofta väntar på, inte bara personligen utan också när det gäller alla de förslag som vi har beställt och krävt men som inte riktigt har kommit i tid. Och nu får jag inte vara med om när de kommer. Jag vill tacka det storartade utskottskansliet liksom kammarkansliet som tillsammans har gjort min vistelse här i riksdagen mycket trygg. Tack också till talmännen som med fasthet ger den mentala infrastruktur som behövs. I dessa tider med mediesoffor och folkomröstningskrav är det värt att försvara beredningsprocessen och ansvaret i riksdagens arbete. Den oväldige talmannen är att betrakta som en programledare i den allra högsta elitserien, om det nu skulle kunna vara ett högt betyg i dessa mediala tider. Jag tackar för det och önskar en trevlig sommar.</textBlock>
    <textBlock ix="249">Anf.  171  STEFAN ATTEFALL (kd) replik: Fru talman! Även jag vill tacka kamrat Hans Andersson för gott samarbete i arbetsmarknadsutskottet. När Hans Andersson nu lämnar riksdagen för andra uppgifter förlorar riksdagen och arbetsmarknadsutskottet en både kunnig och engagerad ledamot. Och jag vet att det är fler än jag som beklagar. Men lycka till i framtiden. Jag måste också få kommentera något av det som Hans Andersson sade. Jag förstod länge och väl inte riktigt om Hans Andersson är glad och nöjd med det förslag som vi diskuterar i dag eller om han egentligen inte riktigt gillar det. Den vacklande attityden som Hans Andersson hade till detta sken igenom så att jag knappt visste om han var för eller emot det som han pläderade för. Hans Andersson erkände också att det tydligen har varit oerhört segt i Regeringskansliet. T.o.m. Hans Andersson har fått vara den som har sparkat på för att det ska komma fram något regeringsförslag. Det bevisar ju vad vi har kritiserat regeringen för. Det har varit svårigheter att komma överens internt i regeringen och svårigheter att komma överens mellan samarbetspartierna, och därför har vi ibland förlorat mycket tid när det gäller detta förslag. Sedan kritiserade Hans Andersson starkt TCO och SACO för att de skulle strunta i alla låginkomsttagare och bara tänka på höginkomsttagare. Det är en något märklig syn på TCO och SACO som Hans Andersson visar. Vi har i vårt förslag t.ex. tydligt markerat att vi vill ha ett särskilt stöd för låg- och medelinkomsttagare. Det finns i grunden ingen skillnad där i fråga om den fördelningspolitiska profilen. Men vad det handlar om är att det ska vara ett system som ger så mycket frihet och öppenhet som möjligt för individen för att stärka individen och inte styra individen så mycket som möjligt som Hans Andersson ändå verkar ge uttryck för. Frågan är då: Varför avfärdar Hans Andersson så kategoriskt SACO:s och TCO:s förslag till en blocköverskridande lösning?</textBlock>
    <textBlock ix="250">Anf.  172  HANS ANDERSSON (v) replik: Fru talman! Jag avvisar inte alls av principskäl, utan jag avvisar av bestämda skäl. Det är inte SA- CO:s uppgift att hålla reda på statsfinanserna, utan det är en uppgift för riksdagen. Det finns inte pengar till detta - det är inte anvisat någon finansiering. Jag vill återigen fråga Attefall: Vad tror ni att det kostar att genomföra ert förslag - på ett ungefär, i runda slängar i miljarder? Det svaret borde man kunna kräva. Jag vill inte styra individen. Det här förslaget innebär inte det, utan det innebär en mycket stor frihet. Det kommer förslaget i höst att tala om. Det får dock inte vara precis vad som helst, utan vi börjar med det som är grundande för statligt studiestöd. Sedan, har vi sagt, går vi vidare därför att det här ska kunna innefatta praktik och ha en oerhörd bredd vad gäller den utbildning och den personliga utveckling som ska kunna komma i fråga. Jag är för detta. Är jag glad eller ledsen? Nej, jag tycker att kompromissen är rimlig. Stefan Attefall anar inte vilka förslag jag har sett och synat vad gäller de förslag som legat på bordet i förhandlingsverksamheten. Jag tycker att det här är rimligt. Det har med en hel del av det bästa i utredningen, men det har satts mycket bestämda gränser i första hand när det gäller fördelningsfrågor och i andra hand när det gäller att få en utbildningspolitisk träffsäkerhet. Det tycker jag är bra. Jag kan tänka mig att man sedan kan utveckla och utvidga detta. Där skulle jag vilja ha med parterna på ett helt annat sätt. Kom ihåg att det är möjligt att kombinera det här systemet med andra system - med andra studiesystem och andra system som kan uppkomma på arbetsmarknaden. Jag tror att detta egentligen blir början till vad jag nämnde, nämligen en stor frihetsreform. Men det gäller att gå fram försiktigt och att se till att vi har med de sämst ställda, de som verkligen mest behöver utbildning. Det gäller då stora kostnader och utbildningsreformer.</textBlock>
    <textBlock ix="251">Anf.  173  STEFAN ATTEFALL (kd) replik: Fru talman! Diskussionen är lite märklig. Det hela är mycket försenat. Enligt Hans Anderssons vittnesbörd får vi riktlinjer efter mycket turbulens, bråk och oenighet inom Regeringskansliet mellan samarbetspartierna. Sedan ska vi svara om alla detaljer när det gäller hur vi ska ha det. Vi har ju också presenterat riktlinjer som motförslag, men vi har grundat våra resonemang. Huvuddelen av våra kostnader ligger på en uppskjuten skattekredit som över tid inte kostar mycket, men som kan kosta mycket under enskilda år - särskilt i början. Vi grundar våra resonemang på IKS-utredningen och har i mångt och mycket dess antaganden i botten för detta. Men självklart beror kostnaden på hur många man tror deltar i systemet första året, andra året och tredje året. Sådant kan man självklart inte begära att oppositionspartier ska presentera. Ni har ju också bara presenterat riktlinjer. Självklart kommer vi i detalj att ta ställning till exakta gränser och summor när vi i höst får chansen att lägga fram en proposition, alternativt lägga fram ett motförslag till det regeringsförslag som finns. När man ser det här systemet som ett sätt att stärka individen, att verkligen stärka löntagaren på arbetsmarknaden, rusar Hans Andersson, Mona Sahlin och Laila Bjurling ut och omgärdar detta med så mycket regler som möjligt. Hans Andersson säger nu att det ska bli öppnare till hösten när vi får det färdiga förslaget. Men varför komma med en proposition nu när ni inte ens här har preciserat vad ni egentligen tänker? Hur ska oppositionspartierna kunna opponera mot en politik som inte ens majoritetsföreträdarna riktigt står för - åtminstone vet man inte ännu fullt ut vad den innebär? Det är en något märklig ordning. Dessutom är detta - som sagt - försenat, vilket jag djupt beklagar. Jag beklagar att Hans Andersson, som brukar vara en skärpt kille, har gått med på detta.</textBlock>
    <textBlock ix="252">Anf.  174  HANS ANDERSSON (v) replik: Fru talman! Förseningen kan jag beklaga, och jag har tidigare offentligt beklagat den. Nu blir det ett halvår senare än vi sade i budgetpropositionen. Kanske kunde det ha kommit ett system säg ett år tidigare om det hela hade gått jättebra alltifrån utredningen och framåt. Men underskatta inte problemen! Det hela är förenat med stora skattemässiga problem om man inte vill öppna för skatteplanering. Det finns en mängd tekniska detaljproblem som handlar om att man har flera olika arbetsgivare och om vad man då gör med sina konton. Det vimlar av problem. Dessutom finns det EU-rättsliga problem i sammanhanget. Jag begär inte att ni ska komma med detaljer. Det är inte för detaljerna jag angriper er, utan jag angriper er i tre fundamentala frågor som gäller uppbyggnaden av ett system. Det handlar då om fördelningspolitiken. Exempelvis får den som tjänar 60 000 kr med ert förslag 20 gånger mer än den som tjänar 10 000 kr. Den som tjänar 60 0000 får tio gånger mer än den som tjänar 15 000 kr. Så är det inte med vårt förslag. Vårt förslag är uppbyggt efter måttet av hur många dagar jag kan studera efter en given sparperiod med realistiska sparantaganden. Då når jag maximum på just en genomsnittlig TCO:ares nivå. Sedan trappas det ned, och vi får med stora LO-grupper, inklusive deltidsarbetande. Det är en stark fördelningspolitisk profil. Det är också viktigt att ha klart för sig den offentligt finansiella belastningen. Ni säger inte ett ord om den saken, utan ni är likgiltiga för detta. Då får vi naturligtvis en väldigt obalanserad diskussion. När det gäller utbildningspolitisk frihet, förvaltningsmässighet och framtida marknadslösningar tror jag att vi kommer att finna varandra. Det kommer nog inte att vara ett stort problem. Om detta går vägen kan det bli ett starkare system - om ni orkar vara med om skatteväxlingsprocesser, om höjda energiskatter och om sänkningar på det här området och om kollektivavtalen från parternas sida kan komplettera lite grann. Om alltså oppositionen och parterna ställer upp, då tror jag på den frihetsreform som jag har talat om.</textBlock>
    <textBlock ix="253">Anf.  175  BARBRO FELTZING (mp): Fru talman! Den individuella kompetensutveckling som nu presenteras i regeringens riktlinjeproposition härrör, som vi tidigare hört här, från en överenskommelse mellan s, v och mp om en grön skatteväxling. Pengar är avsatta för att införa kompetenskonton för individens egen kompetensutveckling som individen själv skulle bestämma över. Det livslånga lärandet är en viktig del av att utvecklas i arbetslivet och för möjligheterna att gå vidare, kanske t.o.m. till ett nytt yrke. Utredningen Individuellt kompetenssparande, IKS - med start år 2002, som vi också var med om och följde, kom i december 2000. Miljöpartiet har sedan dess tryckt på regeringen för att denna ska komma med en proposition. Under våren har ett arbete bedrivits för att uppfylla det här trycket på regeringen. Vissa skillnader i utredningens förslag har där behandlats. Jag måste få lov att säga att Miljöpartiet har tyckt att utredningens förslag från början var bra. De ändringar som regeringen lagt fram grundas, som vi tidigare hört, bl.a. på ekonomiska förutsättningar. Vid utgången av år 2001 fanns det 2,5 miljarder kronor tillgängliga på kontot för IKS. Pengarna har, som sagts, avsatts från en grön miljöpartistisk skatteväxling med höjda energiskatter. Vi ser det som viktigt att systemet med individuellt kompetenssparande startar så snart som möjligt eftersom det finns ett behov. Till en början har vi fått bita i det sura äpplet och inse att en fjärdedels basbelopp som sparande per år är bättre än att inte alls kunna sjösätta systemet. Jag tycker också, fru talman, att det är lite - vilket jag också har deklarerat - men enligt regeringens beräkningar är det detta som bör gälla inom den ekonomiska ram som vi nu har. Att det till en början blir en statlig myndighet som förvaltar kontosparandet är kanske en övergångslösning där det senare kan öppnas för andra aktörer. De problem som här har identifierats gäller EG-rätten, och det är vad som nu analyseras. Utbildningsanordnare är till en början de offentliga institutionerna under statlig översyn. För övriga utbildningsanordnare på marknaden kommer förslag att utarbetas inför höstens proposition med de lagförslag som ska läggas fram vad gäller kompetenssparandet. Jag hoppas mycket på fortsatta förhandlingar. Många förslag har redan vridits i utredningens riktning, något som jag tycker är positivt. Men det gäller att också se till förutsättningarna och till vad som går att genomföra, liksom till alla de problem som vi här hört om vad gäller skatter och all hänsyn som måste tas till alla lagar. Viktigt för oss i Miljöpartiet har varit individens frihet att själv välja hur det egna sparandet och kompetenspremien ska disponeras. Arbetsgivarnas medverkan har också varit en viktig ingrediens för oss liksom avdrag på de sociala avgifterna för arbetsgivaren och även för egenföretagare. Fru talman! Härmed yrkar jag bifall till utskottets förslag i betänkande AU10. Också jag vill avsluta med att tacka fru talmannen och kammarpersonalen och likaledes mina kamrater i arbetsmarknadsutskottet, vår ordförande och kanslipersonalen i dag representerad här av Gunilla Upmark. Det är den sista debatten för oss under denna mandatperiod. Det känns, som alltid, lite vemodigt - vi vet ju inte hur det går i höstens val.</textBlock>
    <textBlock ix="254">Anf.  176  MARGARETA ANDERSSON (c) replik: Fru talman! Skatteväxling är någonting som vi har arbetat med även i Centerpartiet. Jag tycker att det är ett bra sätt att hantera de här frågorna. Vad jag inte riktigt kan förstå är varför Barbro Feltzing inte har funderat särskilt mycket över vad som händer när människor i stället för att skaffa sig en utbildning tvingas till arbetslöshet eller sjukskrivning. Jag tycker att det är synd att Barbro Feltzing inte har stått på sig mera i förhandlingarna utan har fallit till föga. Kostnaderna för sjukskrivningarna och arbetslöshet är betydligt större än de tal som Hans Andersson har redovisat. Det är ytterligare någon nolla i de miljarduppgifter som kom. Varför, Barbro Feltzing, har Miljöpartiet fallit till föga?</textBlock>
    <textBlock ix="255">Anf.  177  BARBRO FELTZING (mp) replik: Fru talman! Först vill jag säga att under förra mandatperioden var Centerpartiet i majoritet med Socialdemokraterna och regeringen. Varför kunde inte Margareta Andersson, som då drev den här frågan, pressa på mycket tidigare så att vi kunde ha kommit fram? Jag tycker att jag inte lagt mig, utan jag har sagt att utredningens förslag är bra. Nu kommer vi att starta ett kompetenssparande - det är inte så att det inte kommer att bli någonting - men med kanske andra förutsättningar. Jag har verkligen medverkat till att Miljöpartiet har finansierat förslaget genom den gröna skatteväxlingen. Jag får väl upprepa det som Laila Bjurling och Hans Andersson har sagt: Hur finansierar man från den borgerliga sidan det här förslaget? Inte tror jag att de går med på den gröna skatteväxlingen, möjligen Centerpartiet. Men att de övriga borgerliga skulle gå med på en skatteväxling med höjda energiskatter tror jag inte.</textBlock>
    <textBlock ix="256">Anf.  178  Statsrådet MONA SAHLIN (s): Fru talman! Får jag börja med att instämma i allt det som Laila Bjurling har sagt och det mesta av vad Hans Andersson och Barbro Feltzing har sagt. Jag vill inledningsvis säga, som många har varit inne på, att det i grunden finns, vilket gläder mig, en stor samstämmighet i synen på behovet av kompetensutveckling och behovet av ett system för individuellt kompetenssparande. Det vi diskuterar i dag skulle jag vilja beskriva, utan att överdriva eller att underskatta, som en ny pusselbit till det mycket stora arbetet med att bygga ut möjligheterna till det livslånga lärandet för alla, inte bara för några. Det är en mycket spännande pusselbit och också allt viktigare, som många har varit inne på. Skälen behöver jag inte upprepa, bara kort nämna: globaliseringen som påverkar teknikutveckling och därmed det ständiga behovet att vara uppdaterad; möjligheten att orka och vilja jobba längre under sitt liv; möjligheten att plugga, inte bara för att öka sin egen kompetens i det jobb man har utan faktiskt också för att kunna byta arbete; det fantastiska i att få läsa något bara därför att man tycker att det är så himla roligt. Vi vet att kunskap är någonting som vi inte bara får i ungdomsskolan. Vi vet alla här att alltfler av oss måste lära oss allt oftare också i vuxen ålder. Vi vet att detta gäller i arbetslivet men också i väldigt hög grad i livet för övrigt. För allt detta, fru talman, har vi Kunskapslyftet, den kommunala vuxenutbildningen, högskolan, KY, den kvalificerade yrkesutbildningen, arbetsmarknadsutbildningen. Det här har förändrats radikalt, skulle jag vilja påstå, under de senaste årtiondena. För 20 år sedan var det 32 % av de anställda som hade treårig gymnasieutbildning. För 10 år sedan var det 39 % som hade det. I dag är det 52 % som har det. För 20 år sedan var det 21 % av de anställda som hade eftergymnasial utbildning. För 10 år sedan var det 27 %, i dag är det 33 %. Den allmänna utbildningen kommer alltjämt att vara den absolut viktigaste beståndsdelen i det livslånga lärandet och också i kompetensutvecklingen. Det vi diskuterar i dag är en ny beståndsdel, individuell kompetensutveckling med individuellt kompetenssparande, som verkligen bygger på den egna individens lust att förkovra sig men också statens ansvar att hjälpa till att ge fler de förutsättningarna. Det handlar om individens pengar, som Laila Bjurling har betonat. Man väljer själv, man tar med sig det man har sparat och man har makten över vilken utbildning som man vill skaffa sig och vilken möjlighet man har att lära sig något nytt och spännande som man gått och drömt om. Många har fått frågan om det här är ett system man är glad och stolt över. Jag vill säga från början: Jag är jätteglad, jag är stolt, jag tycker att det här är en spännande form och också en modern och bra reform. Men jag vill säga till Hans Andersson att vi absolut kan se det här som en mycket viktig början, se det som ett system som man kan utveckla. Det hoppas jag att vi gemensamt kan återkomma till. Jag vet att förutsättningarna för att kombinera en individuell kompetensutveckling med andra system på t.ex. avtalssidan är stora. Det är jag övertygad om att vi kommer att se. Det här är en spännande form, en bra reform men också en början på ett utvecklingsbart system. Som inte minst Laila Bjurling och Hans Andersson påpekade många gånger är statens resurser i det här systemet begränsade. Vi och våra samarbetspartier tar ansvar för statens finanser, har alltid gjort och kommer att fortsätta att göra. Det är viktigt att det finns en rimlig fördelning i systemet där också de som har små inkomster får större möjligheter än i dag och enligt utredningens förslag att vara med. Det är hos dem som de riktigt stora behoven av kompetensutveckling finns. För den här förändringen av Kompetensutredningens förslag får vi nu kritik. Det är klart att den förändringen har fördröjt systemet. Jag tar gärna den kritiken, för jag tycker att det har varit riktiga och viktiga förändringar. Som många har varit inne på är det ett svårt system. Det har varit viktigt att arbeta igenom systemet ordentligt efter remissomgången. Det är ett nytt system som har väckt ibland ganska oväntade och komplicerade frågor som pockar på sin lösning. Det är detta och inte någon oginhet eller allmänt bråk och slagsmål, som Stefan Attefall beskrev det som, som har varit orsaken till det man nu kallar en försening. Jag tycker att det är viktigt att betona, vilket jag inte tycker att de borgerliga kritikerna här i dag har gjort, att detta system inte ska ersätta arbetsgivarens ansvar för att ge kompetensutveckling till de anställda i deras arbete. Det ansvaret har arbetsgivarna redan i dag. Jag utgår från att fler tar det ansvaret än vad som är faktum i dag. Argumentationen från de borgerliga i dag är att IKS i första hand ska användas för att bli bättre på det jobb man har. Det är så argumentationen har varit i talarstolen. Det är fel. Det tycker jag faktiskt är att kidnappa systemet för någonting som arbetsgivarna redan i dag måste ge sina anställda. Vi socialdemokrater och samarbetspartierna är så måna om skattebetalarnas pengar att vi vill försäkra oss om att det är till annat som det individuella kompetenssparandets skattesummor går till. Arbetsgivarna i dag måste ge sina anställda en starkare kompetensutveckling. För att upprätthålla sin egen kompetenskraft, för att klara sin egen tillväxtmöjlighet i framtiden och inte minst, som Margareta Andersson var inne på, för att klara bristen på arbetskraft måste man vårda sina anställda även när de är över 45 år och se till deras behov av kompetensutveckling under ett långt yrkesliv. Det ansvaret ligger på arbetsgivarna. Det vi talar om nu är någonting helt annat. Det är det individuella, frihetsreformen, ett nytt sätt att beskriva och premiera kunskap i sig, förkovran i sig, som är individens både ansvar och möjlighet. Det tycker inte jag är någon vattvälling utan en spännande start som, när det har utvecklats under några år, kan bli en ny och spännande beståndsdel i kompetensutvecklingen. Men man måste minnas att detta inte ersätter det allmänna utbildningssystemets kompetensförutsättningar, för det är där som de stora möjligheterna finns. Och det får absolut inte ersätta arbetsgivarnas och parternas ansvar för att bygga in en större del av kompetensutvecklingen i arbetet om Sverige ska klara sina tillväxtmöjligheter. Jag vill också, fru talman, avsluta med att framföra ett tack. Det har tackats väldigt mycket här, och jag vill bara instämma i tacken till utskottet som helhet och till kammaren som helhet men kanske framför allt till Elver Jonsson och till Hans Andersson som lämnar riksdagen. Elver Jonsson har jag haft ett mycket gott samarbete med, och jag har haft många debatter med honom genom åren. Jag kommer att sakna dem. Det har varit interpellationsdebatter om hushållsnära tjänster m.m. Men det finns säkert någon som tar upp den manteln från Elver Jonsson till hösten. Jag vill också tacka Hans Andersson för ett mycket gott samarbete och för många debatter men också för många förhandlingar under de senaste åren. Jag har uppskattat dem. Jag önskar er lycka till och en glad sommar.</textBlock>
    <textBlock ix="257">Anf.  179  STEFAN ATTEFALL (kd) replik: Fru talman! Jag är glad över att någon företrädare för majoriteten är odelat positiv till individuellt kompetenssparande. Jag är glad åt att Mona Sahlin uttryckte det så tydligt. Problemet har väl varit att det inte riktigt har varit samma glädje i alla delar av Regeringskansliet när det gäller det här förslaget och kanske inte heller i samtal med andra partier. Det här blev ju, som Hans Andersson sade, ett år försenat. Därför har vi bl.a. missat möjligheten att använda de 36 miljarder som SPP delade ut till företag i år - återbetalning av premier. Det är en summa som kommer lite oväntat, som i lokala förhandlingar hade kunnat bli ett mycket välkommet startskott för uppbyggnaden av individuellt kompetenssparande. Detta är ju konsekvenserna av den försening som har blivit av systemet. Sedan måste jag också säga att det här med individuellt kompetenssparande självklart bara är en del av kompetensutvecklingen. Det är en viktig del och en, tror jag, för framtiden växande del, men det är inte hela kompetensutvecklingen, och det är heller ingen som har påstått det. Ibland får man intrycket, av talarna på majoritetssidan, att vi skulle vara emot alla andra satsningar på kompetensutveckling. När det gäller fördelningsprofilen förstår jag inte varför man ordar så mycket om att ert förslag är så mycket bättre. Det är sant att vi inte i detalj har gått in exakt på hur man ska utforma sakerna. Men vi har markerat tydligt att det ska finnas en extra skattekredit eller en subvention för låg- och medelinkomsttagare. Men varför skulle det vara så fel att använda inkomstbortfallsprincipen i det här systemet, liksom vi gör när det gäller sjukförsäkring och föräldraförsäkring? En normal tjänsteman ska alltså inom rimlig tid kunna spara det här och kunna vara borta ett halvår eller ett helt år från ett arbete för att kompetensutvecklas med bibehållen inkomstnivå. Det är därför som TCO och SACO tycker att regeringens förslag är ofullständigt och otillräckligt. Det är därför som TCO och SACO säger: Lyssna på de borgerligas förslag! Försök att bli överens i utskottet! Men Mona Sahlins kolleger avfärdar detta. Frågan är varför Mona Sahlin avfärdar TCO:s och SACO:s uppmaning.</textBlock>
    <textBlock ix="258">Anf.  180  Statsrådet MONA SAHLIN (s) replik: Fru talman! Jag blir egentligen djupt bekymrad när jag hör Stefan Attefall men också lite mer klar över varför det vore så illa med en borgerlig regering till hösten, om det nu skulle bli så. Den stora kritiken nu handlar om att det är ett år för sent. Jag skulle kunna vända på det och säga att jag förstår de borgerliga regeringarnas problem med budgetarna, under de år som man har fått chansen att pröva att vara regering, om man hellre jobbar fram saker fort än genomtänkt. Det går inte att nonchalera att detta inte beror på oginhet utan på en uppriktig vilja att undan för undan lösa de problem och svårigheter, som ibland har varit oväntade och faktiskt svåra att lösa, som har dykt upp under denna beredningstid. Det är faktiskt svaret på frågan om varför det är en försening på ett år, som Stefan Attefall uttryckte det. Sedan säger Stefan Attefall något som jag tycker är ganska avslöjande, att han inte förstår detta med fördelningsprofil och fördelningsargument. À la bonne heure, det är väl ärligt att han som kristdemokrat säger att han inte alls förstår varför man tänker in fördelningspolitik i detta. Detta har varit och är viktigt för oss och samarbetspartierna, därför att vi pratar inte om ett evigt utrymme. Vi pratar om x utrymme som har uppstått i skatteväxlingen, som både Barbro Feltzing och Hans Andersson så riktigt har betonat. Det är skattepengar. Det är inte förbjudet för någon att spara så mycket man kan, så mycket man vill och till vilka ändamål man vill, också till utbildning. Men nu pratar vi om ett utrymme som är begränsat, som är skattesubventionerat. Då blir det väldigt viktigt att de som har svårast att avstå och har en mindre lön också ska få ett större utbyte av ett system som bygger på ett individuellt kompetenssparande. Det är det som är fördelningsargumenten, och det är detta som har varit viktigt för oss att utveckla och förändra i det förslag som utredningen lämnade.</textBlock>
    <textBlock ix="259">Anf.  181  STEFAN ATTEFALL (kd) replik: Fru talman! För det första står Mona Sahlin här och vilseleder riksdagens kammare och påstår att det bara har varit tekniska problem som har orsakat den här förseningen när det är väl känt att det har varit stora interna motsättningar i Regeringskansliet och också i diskussionerna med samarbetspartierna. Om Mona Sahlin påstår att det bara har varit tekniska problem som har försenat propositionen tycker jag att Mona Sahlin ska upprepa detta. I så fall kommer många att kunna intyga att det är en ren lögn. För det andra verkar Mona Sahlin höra med någonting annat än öronen. Jag har inte sagt att det är fel med fördelningspolitik. Jag har sagt att jag inte förstår kritiken mot vårt förslag. Vi har också påtalat vikten av att ha en särskild stimulans och ett stöd till låg- och medelinkomsttagare. Där finns det ingen skillnad i grundinställningen mellan det borgerliga förslaget och regeringens förslag. Däremot tycker vi att regeringen har alltför krångliga regler kring hela systemet. Vi har kritik på flera olika punkter kring regelutformningen. Orsaken till att vi tycker att man ska kunna avsätta en större andel än bara en fjärdedels basbelopp är att vanliga tjänstemannagrupper ska kunna få ett inkomstbortfallsskydd. TCO och SACO påstår ju att det kanske tar upp till 30 år för många av deras medlemmar att få ett rimligt inkomstbortfallsskydd, om de skulle ta ledigt ett år för studier och kompetensutveckling. Det handlar om den här ogina attityden till stora grupper och till de fackliga organisationerna TCO och SACO. Jag frågar: Varför har Mona Sahlin den ogina attityden? Jag tycker också att det är viktigt med fördelningspolitik. Det handlar om att stötta underifrån och om att stötta människor, så att de kan utbilda sig, men det handlar inte om att stoppa andra grupper. Jag ser ett värde i att man med statliga pengar stimulerar en bred kompetensutveckling i hela samhället. Där är IKS-systemet en viktig beståndsdel, och jag tycker att det ska omfatta breda grupper. Och om jag har 20 000 kr i inkomst per månad ska jag självklart kunna ha 20 000 också när jag studerar. Har jag 30 000 kanske jag kan ha nära det, och har jag 10 000 kanske jag kan ha 10 000. Det är inkomstbortfallsprincipen som Mona Sahlin hyllar i andra sammanhang men inte här. Varför?</textBlock>
    <textBlock ix="260">Anf.  182  Statsrådet MONA SAHLIN (s) replik: Fru talman! Får jag börja med att betona att jag inte känner till något annat organ som man kan lyssna med än öronen. Det är dem som jag lyssnar med här i kammaren, också till Stefan Attefall, och jag hör vad han säger, mycket klart och tydligt. Jag menade verkligen inte - och det vill jag betona - att det bara skulle ha varit tekniska svårigheter som har orsakat förseningen. Det har jag inte påstått. Det vore inte sant. Jag sade bara att de tekniska svårigheterna också har funnits där. De var inte tillräckligt belysta i utredningens förslag. Det stora skälet till att detta har tagit tid, Stefan Attefall, handlar om hur vi med vetskap om att de ekonomiska förutsättningarna är begränsade skulle få fram ett system som hade en bättre fördelningspolitisk effekt än vad utredningens förslag hade. Det är detta som har prövats, diskuterats, blötts och förhandlats tills vi var säkra på att vi hade en bra början och en viktig start på den individuella kompetensutvecklingen. Stefan Attefall upprepar att det handlar om att vi skulle ha varit ogina. Han frågar varför jag är så ogin. Det är inte oginhet. Det är omsorg om statens budget. Fortfarande är Stefan Attefall och andra svaret skyldiga, för det är ingen tvekan om att ert system kostar mer än det som vi har gjort upp om - och skatteväxlat - med Miljöpartiet och Vänsterpartiet. Var finns de pengarna? Oginhet och omsorg om fördelningspolitik och budgetutrymme är inte samma sak, inte för oss tre partier i alla fall.</textBlock>
    <textBlock ix="261">Anf.  183  HANS ANDERSSON (v) replik: Fru talman! Det är många frågor i vilka regeringen ska komma tillbaka. Det finns en punkt i propositionen under avsnitt 6.9 som jag är bekymrad över och har varit bekymrad över under samtal med Regeringskansliet, men regeringen kommer ju tillbaka. Det handlar om hur man ska se på sparandet på kompetenssparkontot som en tillgång i förhållande till prövningen av socialbidrag och bostadsbidrag. På ett sätt är det ett vanligt sparande. Jag kan använda det till vad som helst. Men det är också någonting som bygger upp min möjlighet att studera, vilket kan vara det bästa som jag kan göra för att ta mig upp i inkomstligan. Att det stör den sociala rättigheten är jag mycket bekymrad över. Man har väl ansett att det är en princip som ska genomföras, men den blir kontraproduktiv, tycker jag, med tanke på de syften vi har. Jag skulle vilja få en kommentar. Finns det någon tankeverksamhet redan nu angående fortsättningen? Mona Sahlin säger att de kanske är beredda att gå vidare med reformen. I vilken riktning i så fall? Handlar det om kollektivavtalsstimulanser för att få i gång den verksamheten? Handlar det om att skärpa fördelningsprofilen ytterligare? Många menar ju att om jag är riktigt lågavlönad orkar jag inte spara och få del av systemet. Eller handlar det om att spä på volymen? Finns det tankar redan nu om budgetprioriteringarna i detta avseende? Jag räknar inte med att få ett avslöjande om de riktiga budgetprioriteringarna, men jag skulle vilja veta åt vilket håll tankarna går i dessa frågor.</textBlock>
    <textBlock ix="262">Anf.  184  Statsrådet MONA SAHLIN (s) replik: Fru talman! Den första frågan om hur man ska se på sparandet i denna form i förhållande till socialbidragen t.ex. är svår och mycket berättigad. Jag tror inte att jag avslöjar för mycket om jag säger att det finns flera frågeställningar som gör att jag hoppas att regeringen kan återkomma mer samlat vid ett tillfälle under hösten. Det finns andra insatser inom andra politikområden som också ska träffa individen och innebära en ekonomisk förstärkning för att man ska kunna ta sig ur en långvarig arbetslöshet eller ett bidragsberoende. Det slår väldigt hårt om det kortsiktigt drabbar individernas möjlighet att försörja sig. Jag blir Hans Andersson svaret skyldig i dag, men försäkrar att frågeställningen är viktig och inte har fått ett tillfredsställande svar så här långt. Jag tycker förstås det är för tidigt att säga något om hur fortsättningen på systemet skulle kunna se ut. Jag kan inte gå in i detalj på det. Det som är mest intressant för mig och som jag hoppas vi tidigast kan utveckla är just kombinationen av individuellt kompetenssparande och avtal mellan parterna. Där tror jag att de riktigt stora utvecklingsmöjligheterna finns. Man skulle på ett väldigt tydligt sätt kunna kombinera arbetsgivarens ansvar och intresse för sin egen personals utveckling med individens möjlighet och lust att förkovra sig och skaffa sig en annan utbildning. Jag tror det är inom det området de snabbaste utvecklingsmöjligheterna finns.</textBlock>
    <textBlock ix="263">Anf.  185  HANS ANDERSSON (v) replik: Fru talman! Jag är glad för svaret på den första frågan. Jag tycker själv att det är en svår fråga. Det är två principer som strider mot varandra, kan man säga. Jag är rädd för en situation där man direkt missgynnar de ekonomiskt och kanske utbildningsmässigt sämst ställda. Det är möjligt att det kan lösas på ett annat sätt och att man kan ha kvar de principer som man brukar ha när det gäller sparande och bedömning av bidragen. Det är skälet till att vi, med de skrivningar som nu finns att regeringen ska återkomma, har släppt frågan. Men jag vill markera att det är en mycket viktig fråga för Vänsterpartiet. Jag är glad för svaret. Jag är också glad för svaret på den andra frågan. Jag tror i och för sig att man kanske behöver göra mer av fördelningspolitiska skäl. Den tusenlapp som nu ligger har en fördelningspolitisk profil, men man kanske skulle skärpa denna om man skulle utveckla systemet. Jag tror också att det är i hävstångseffekten det verkliga ligger. Det var det jag försökte säga i mitt inledningsanförande. Att få med parterna på riktigt stort allvar och kombinera det individuella systemet med ett partssystem som genererar mer pengar tror jag är framtidslösningen. Jag är glad över att samtala med en person som också vet att inkomstbortfallsprincipen är idén om att man ska få ut rättigheter i förhållande till vad man har betalat in och inte att man ska få ut särskilda rättigheter för att man hade mycket pengar att spara på sitt eget konto. Det är inte alla som har dessa insikter vill jag säga till statsrådet.</textBlock>
    <textBlock ix="264">Anf.  186  Statsrådet MONA SAHLIN (s) replik: Fru talman! Jag konstaterar att Hans Andersson var glad över svaret. Då är jag glad över reaktionen och lämnar inga ytterligare kommentarer.</textBlock>
    <textBlock ix="265">Anf.  187  ELVER JONSSON (fp) replik: Fru talman! Jag tackar Mona Sahlin för vänliga ord. Jag kan avslöja att jag gärna fortsätter debatten även om jag inte har tillträde till riksdagens talarstol. Som gammal postiljon kan jag säga att det går att sända ett brev. Ett brev betyder ju så mycket. När det gäller statsrådets synpunkter på den allmänna utbildningen är det inte mycket att invända. Självfallet är den oerhört angelägen. Det må vara allt ifrån grundutbildning över gymnasieutbildning till högskola. Men i det ljuset är det klart att det är bekymmersamt att vi har en samlad utbildning och skola som inte fyller sitt mått särskilt väl. Det finns anledning att se över det. Angående de utbildningsmöjligheter som finns har också sådana i viss mening perifera som folkhögskolor och studieförbund också en särskild roll i fråga om olika former av kompetensinsatser. Kunskapslyftet har nämnts. Även om jag tycker att socialdemokrater överdriver hur lyckat det var betydde det mycket för många. Nu vill statsmakterna att också aktivitetsgarantin ska gå ut över folkhögskolornas verksamhet. Det kan säkerligen fylla ett bra behov. Jag tror, fru talman, att vi behöver spela på hela klaviaturen när det gäller utbildningsinsatser. Jag är glad - för att travestera det uttrycket - att Mona Sahlin använder ord som frihetsreform och individuella val. Det är nästan så att en liberal applåderar. Men jag tror att vi ska se detta som något med många vinnare. Vi får en förhöjd kompetens. Det är naturligtvis också en väldig utmaning. När det i debatten från stödpartiets aktörer frågas om vad som är inriktningen med ett stort frågetecken tyder det på hur mycket som egentligen återstod på detta förslag som var utlovat så länge.</textBlock>
    <textBlock ix="266">Anf.  188  Statsrådet MONA SAHLIN (s) replik: Fru talman! Jag kan egentligen hålla med om allt som Elver Jonsson sade utom det lilla på slutet. Det är viktigt att betona, vilket jag tycker att många debattörer har gjort, att det gäller att se helheten i det som Utbildnings-Sverige kan erbjuda individen. Man måste se på det den allmänna skolan kan och ger, vad vuxenutbildningen i stort ger, vad folkbildningen kan erbjuda för möjligheter, vad arbetsgivarens personalutbildning borde kunna ge och vad denna nya beståndsdel med kompetenssparandet lägger till. Ibland tycker jag att det i debatten har beskrivits som om detta skulle ersätta det ansvar som samhället har för utbildningsnivån, vilket det självfallet inte ska göra. Jag tycker att det här i kammaren i grunden finns en väldig samstämmighet som också har kommit till uttryck i dag. Det vi diskuterar tycker jag i första hand är hur mycket de pengar som är avsatta räcker till och hur fördelningsprofilen ska se ut på den skattesubventionen.</textBlock>
    <textBlock ix="267">Anf.  189  ELVER JONSSON (fp) replik: Fru talman! Samstämmigheten finns förvisso, men jag tror inte att vi får bortse ifrån att det återstår att ge svaret angående behovet av det individuella kompetenssparandet. Statsrådet använde själv uttrycket tidigare: Jag blir svaret skyldig. Jag kommer inte att sova riktigt lugnt i natt. Efter debatten blir det som dröjer kvar och ringer i öronen: Var god dröj. Det här är inte färdigt. När stödpartiernas företrädare som Miljöpartiet säger att de tryckt på och som Vänsterpartiet säger att det är en olycklig försening och man dessutom är ängslig för de sämst ställda tyder det på att hela frågan är försummad och inte tillräckligt långt framme. Jag skulle önska att statsrådet i sitt sista inlägg skulle säga: Vi har inte jobbat fram det som vi borde. Vi kommer att sätta högsta fart. På en punkt hoppas jag vi ska bli ense i den här debatten, nämligen att det är oerhört angeläget att få fram reformen. Grunden finns onekligen i IKS- kommitténs förslag. De detaljer som det talats om borde kunna komma fram med hyggligt god hastighet. Behovet av detta är stort, och hela frågan brådskar som jag ser det oerhört mycket.</textBlock>
    <textBlock ix="268">Anf.  190  Statsrådet MONA SAHLIN (s) replik: Fru talman! Jag kan gå så långt, Elver Jonsson, att jag också beklagar förseningen. Jag tycker dock att det finns goda skäl till att det har tagit längre tid, både i form av debatter och diskussioner och i form av de, som vi bedömde, nödvändiga förändringarna i utredningens förslag. Jag kan bara understryka att man jobbar för högvarv och har gjort så länge. Framför allt gör man det nu inför den proposition som ska lämnas till riksdagen så att systemet kan träda i kraft under andra halvåret nästa år. Jag hoppas att inte det klingar i öronen längre än till de ord jag sade nu. Någon allmän oro för om systemet någonsin ska komma på plats behövs inte. Det gör det. Det kommer nästa år. Jag hoppas att det blir via en proposition från en socialdemokratisk regering, och jag hoppas att det blir ett system vi kan bygga ut tillsammans med parterna på arbetsmarknaden så att det kan omfatta ännu fler och handla om ännu större belopp.</textBlock>
    <textBlock ix="269">Anf.  191  PATRIK NORINDER (m) replik: Fru talman! Vi får väl se vilken regering som lägger fram förslag i höst. Det återstår att se. Att vi står här i dag och debatterar ett skattesubventionerat system för kompetensutveckling har egentligen sin grund i att det finns brister i det politiska systemet. Det känns lite som att lappa och laga. Vi har inte ett utbildningssystem som fungerar tillfredsställande. Sverige halkar efter omvärlden. Många länder är betydligt mer kompetenta än vi är nu. Vi har varit en ledande nation men är inte det längre. Vi har också ett skattesystem som gör att det inte lönar sig att utbilda sig. Det är väl dessa grunder som gör att vi nu måste hitta på extraordinära insatser för att få i gång en vettig utbildning, en kompetensutveckling på en bred allmänhet som gör att vi kan komma tillbaka i världsledande ställning igen. De skattesubventioner vi lägger ned, vad det nu kan vara för någonting, ser vi ju som en investering. Det är en investering i framtiden för att vi ska kunna öka välståndet i Sverige. Det är så vi ser detta. Jag skulle aldrig ha gått med på skattesubventionering om jag inte trott att jag skulle kunna få tillbaka pengarna. Vi kommer att få tillbaka dem, och det är bråttom att få i gång detta så att vi inte halkar efter omvärlden ännu mer. Naturligtvis skulle jag helst sett att vi förändrade hela vårt skattesystem så att vi inte behövde den här typen av subventioneringar. Jag är dock så pass mycket realist att jag inte tror att vi klarar detta på kort tid. Därför behövs ett sådant här system, och det måste gå fort.</textBlock>
    <textBlock ix="270">Anf.  192  Statsrådet MONA SAHLIN (s) replik: Fru talman! Jag har en helt annan utgångspunkt i diskussionen om det individuella kompetenssparandet än den Patrik Norinder nu gav uttryck för. Patrik Norinder sade att vi för den här diskussionen därför att "det finns brister i det politiska systemet". Det håller jag absolut inte med om, varken beskrivningen eller att det skulle vara skälet till den debatt vi har i dag och det förslag vi diskuterar. Jag påstår att detta beror på någonting helt annat, nämligen att det fanns många som vågade ha en dröm om ett helt nytt system, en helt ny idé som inte finns prövad någon annanstans på detta sätt, nämligen att staten och individen skulle dela på ett ansvar för kompetensutvecklingen, den lust att lära, lust att gå och plugga och lära sig någonting nytt som individen kände för sin alldeles egen skull. Det ansvaret skulle inte vara bara individens, utan också vi andra skattebetalare skulle säga: Ja, hela samhället skulle tjäna på att fler hade inte bara lust utan också möjlighet att förkovra sig. Därför för vi debatten i dag - inte därför att vårt utbildningssystem skulle vara strunt och skräp och dåligt och att vi halkar efter överallt, vilket är den vanliga rutschbanefilosofi som Moderaterna ägnar sig åt. Det är inte därför. Det förvånar mig inte att Moderaterna inte ens i dag har förstått kärnan i ord som frihet, lust att lära och gemensamt ansvar mellan individ och stat som de flesta av oss andra har gjort. Moderaterna gör en sådan här spännande reform till en som vanligt ganska trist debatt om skatter och skattesystem. Det är typiskt, men det är ganska gammalmodigt och tröttsamt.</textBlock>
    <textBlock ix="271">Anf.  193  PATRIK NORINDER (m) replik: Fru talman! Det är ju just det: Vi har inte friheten. Vi har inte möjligheten att få utlopp för lusten att lära på grund av de stora skatter som tas ut av medborgarna. Vi får inget över. Speciellt låg- och medelinkomsttagarna har inte möjligheter. Det är ju det som är det stora problemet. Man kan inte avsätta pengar för att hitta andra vägar. Att statsrådet inte håller med om bristerna i vårt politiska system är inte så konstigt. Det vore nästan konstigt om statsrådet hade hållit med. Vi ser olika på hur vi vill ha de politiska systemen. Vårt system bygger mycket på valfrihet och individens möjligheter att utveckla sig. Statsrådets system bygger på den politiska styrningen och hur man genom skattesubventioner och med de höga skatterna ska kunna styra människor. Vi har olika system. Hade man kunnat avsätta pengar för att utbilda sig tror jag att fler skulle ha gjort det. Det verkar inte som om vi kommer närmare varandra. Det är synd, för jag tror att det hade varit bra om vi hade kunnat finna någon form för att vidga den här dialogen och nå en större förståelse. Det verkar dock som om positionerna är alltför låsta för det. Vi får väl lägga fram våra olika förslag, och sedan får vi se vem som får majoritet. Vi tror på vårt system, och statsrådet tror naturligtvis på sitt system. Men det vi är ense om är att vi snabbt måste komma fram med någonting så att vi får i gång en kompetensutveckling i Sverige.</textBlock>
    <textBlock ix="272">Anf.  194  Statsrådet MONA SAHLIN (s) replik: Fru talman! Jag inskränker mig till att instämma i det Patrik Norinder sade på slutet: Jag tror på det system vi nu har lagt fram. Patrik Norinder tror på ett annat system. Låt oss se vad valrörelsen innebär och vilken regeringen som sitter. Dock är jag övertygad om att vi kommer att fortsätta debatten med att ha väldigt olika syn på vad ord som frihet, jämlikhet och fördelningspolitik egentligen handlar om - men också, fru talman, vad ansvaret för Sveriges budget handlar om. Ingen av kritikerna har ju hittills svarat på frågan: Var finns pengarna? Var finns de många miljarder som era tankar kostar mer än det som vi har en överenskommelse om att växla i skattesystemet med? Men låt oss ta den debatten både här, senare i höst och under valrörelsen och vara överens om att kompetensutveckling har kommit för att stanna. Den kommer att behövas i ännu högre grad i framtiden, det är vi överens om.</textBlock>
    <textBlock ix="273">Anf.  195  MARGARETA ANDERSSON (c) replik: Fru talman! Debatten har utvecklat sig lite annorlunda än jag trodde. Det jag känner som mest bedrövligt är att förslaget ger så lite till dem som har det allra största behovet. Jag tycker att förslaget begränsar för dem som har de verkligt låga inkomsterna, de som inte har så stora möjligheter att spara frivilligt i bank eller någon annanstans. Vi som har lite högre inkomster klarar av det. Även medelinkomsttagarna i TCO klarar av detta. Men för de allra sämst betalda, de som kanske inte ens jobbar heltid, kommer det här att innebära väldigt lite. Jag uppfattar förslaget som en medelklassreform. Hur får vi med oss de människor, förhoppningsvis inte så hemskt många, men alltför många, som i dag har låga inkomster och som inte kommer att bli hjälpta av det här förslaget? Vårt förslag har en större fördelningsprofil eftersom vi bidrar med en högre andel till dem med de allra lägsta inkomsterna. En annan grupp som inte finns med är t.ex. egenföretagare. Varför finns inte de med i det här förslaget?</textBlock>
    <textBlock ix="274">Anf.  196  Statsrådet MONA SAHLIN (s) replik: Fru talman! Jag förstår inte alls Margareta Anderssons resonemang om fördelningsprofilen. Det system som skattebetalarna gemensamt ska bekosta genom det förslag som regeringen och samarbetspartierna har lagt fram - som vi har finansierat klart och tydligt - tar större hänsyn till att stor tonvikt läggs på dem som har små inkomster. Hur Margareta Andersson kan få det till att det är vi som inte stöttar dem med låga inkomster utan att det i stället görs i den borgerliga reservationen får inte jag att gå ihop, Margareta Andersson, vare sig argumentationsmässigt eller framför allt finansieringsmässigt. Sedan gör Margareta Andersson en analys som jag skulle vilja be henne utveckla. Beskrivningen av kompetenskontosystemet låter i Margareta Anderssons mun som det enda halmstrå som lågutbildade individer har för att få en starkare ställning på arbetsmarknaden. Jag tycker att det är farligt att lägga den tonvikten på det här systemet som är en ny pusselbit som kan komplettera. Också i framtiden, Margareta Andersson, kommer det att handla om vår förmåga att se till att det är i vuxenutbildningen, personalutbildningen, arbetsmarknadsutbildningen, Kunskapslyftet och högskolan som det riktiga stora lyftet ligger för dem med små ekonomiska förutsättningar med stort utbildningsbehov. Till det kan vi lägga den diskussion vi måste ta med parterna, både arbetsgivare och fack, om hur de kan komma längre med att ge den barnsköterska som Margareta Andersson själv hade som exempel möjlighet att på arbetstid och med en del av sin lön kvar möjlighet att utvecklas i sitt jobb, så att offentlig sektor och vård kan få någon arbetskraft i framtiden. Det är där de stora utmaningarna för den breda kompetensutvecklingen ligger, inte i det system vi diskuterar i dag som handlar om individens egen lust och möjlighet.</textBlock>
    <textBlock ix="275">Anf.  197  MARGARETA ANDERSSON (c): Fru talman! Jag upplever fortfarande att det här systemet kommer att vara åldersdiskriminerande. Det kommer att ge ganska lite pengar till dem som har de lägsta inkomsterna. Man kommer alltså att ha väldigt svårt att över huvud taget utnyttja systemet. Den som dessutom är över 45 år kan möjligen som arbetslös eller vid risk att bli arbetslös få läsa på a-kassa upp till gymnasienivå som det ser ut i dag. Det är möjligt att man kan utveckla det systemet. Men när jag gick in i diskussionen om ett individuellt kompetenssparande var det för att man skulle ha en reell möjlighet att ändra inriktning på sin yrkesbana även efter att man har fyllt 45 år. Som förslaget ser ut i dag kommer man inte att kunna göra det, definitiv inte om man har haft ett låginkomstjobb. Den person jag talade om var förskollärare. Hon hörde inte till dem med de allra lägsta lönerna. Det finns de som har betydligt lägre löner, t.ex. vårdbiträden inom sjukvården. Samtidigt finns det hos de arbetsgivarna i dag väldigt lite utrymme, eftersom man tyvärr har stora behov av att se till att personalen arbetar snarare än att de kan få en kompetensutveckling. Mycket görs, men mycket mer behöver göras. Det här är också ett sätt att få de enskilda individerna att ta ett större ansvar för sitt eget liv. Men det tycks ha försvunnit någonstans i den här diskussionen. Jag upplever hela projektet som ett medelinkomsttagarprojekt, som så många andra förslag som har kommit från den här regeringen under den här mandatperioden.</textBlock>
    <textBlock ix="276">Anf.  198  Statsrådet MONA SAHLIN (s): Fru talman! Jag vill fortfarande beskriva det vi talar om som ansvaret för att förändra i ett system så att en begränsad summa pengar, som är finansierad och klar, kommer fler låginkomsttagare till del än som låg i utredningens ursprungliga förslag. Det är det, Margareta Andersson, som vi diskuterar. Hade Margareta Andersson så stora förhoppningar på att detta begränsade system skulle lösa alla problem som jag håller med om finns för de äldre när det gäller att skaffa sig utbildning för att kunna vara kvar på arbetsmarknaden? Jag håller med om att det finns en brist i stora delar av de system vi har i dag. Men var detta verkligen det man såg framför sig att det individuella kompetenssparandet, med den begränsade summa pengar vi talar om, skulle lösa? Jag tycker fortfarande att det är en fara om man beskriver detta system på det sättet. Behovet av och ansvaret för att utveckla den personal man har för att få den att stanna, t.ex. inom vård och omsorg, måste arbetsgivaren ta med kompetensutveckling i arbetet. Det är farligt om man lastar över arbetsgivarens ansvar på individen och säger: Nu får du spara ihop själv till den utbildning som du behöver för att du ska kunna jobba kvar inom vården. Det ansvaret är arbetsgivarens, Margareta Andersson. Låt oss se det här som en delseger och se hur arbetsgivarnas och parternas avtal kan komplettera möjligheten för den förskollärare som Margareta Andersson diskuterade. Den frågeställningen är mycket relevant.</textBlock>
    <textBlock ix="277">Överläggningen var härmed avslutad. (Beslut skulle fattas den 12 juni.)</textBlock>
    <textBlock ix="278">13 §  Bordläggning</textBlock>
    <textBlock ix="279">Anmäldes och bordlades Proposition 2001/02:189 En ny djurskyddsmyndighet</textBlock>
    <textBlock ix="280">Förslag 2001/02:RR20 Riksdagens revisorers förslag angående ItiS - en statlig satsning på IT i skolan</textBlock>
    <textBlock ix="281">Konstitutionsutskottets betänkanden 2001/02:KU37 Ändringar i riksdagsordningen, m.m.</textBlock>
    <textBlock ix="282">Finansutskottets betänkanden 2001/02:FiU20 Riktlinjer för den ekonomiska politiken och budgetpolitiken</textBlock>
    <textBlock ix="283">Konstitutionsutskottets betänkanden 2001/02:KU18 Ändringar i regeringsformen - samarbetet i EU m.m. 2001/02:KU39 Uppskov till 2002/03 års riksmöte med behandlingen av vissa ärenden</textBlock>
    <textBlock ix="284">Finansutskottets betänkanden 2001/02:FiU28 Uppskov med behandlingen av ärenden</textBlock>
    <textBlock ix="285">Utrikesutskottets betänkande 2001/02:UU13 Uppskov med behandling av ärenden</textBlock>
    <textBlock ix="286">Socialförsäkringsutskottets betänkande 2001/02:SfU19 Uppskov med behandling av ärenden</textBlock>
    <textBlock ix="287">Socialutskottets betänkande 2001/02:SoU24 Uppskov med behandling av ärende</textBlock>
    <textBlock ix="288">Kulturutskottets betänkande 2001/02:KrU23 Uppskov med behandlingen av ärenden</textBlock>
    <textBlock ix="289">Utbildningsutskottets betänkande 2001/02:UbU17 Uppskov med behandling av ärenden</textBlock>
    <textBlock ix="290">Trafikutskottets betänkande 2001/02:TU15 Uppskov med behandlingen av vissa ärenden</textBlock>
    <textBlock ix="291">Miljö- och jordbruksutskottets betänkande 2001/02:MJU25 Uppskov med behandlingen av vissa ärenden</textBlock>
    <textBlock ix="292">Näringsutskottets betänkande 2001/02:NU18 Uppskov med behandlingen av ärenden</textBlock>
    <textBlock ix="293">Arbetsmarknadsutskottets betänkande 2001/02:AU11 Uppskov med behandling av ärende</textBlock>
    <textBlock ix="294">Bostadsutskottets betänkande 2001/02:BoU15 Uppskov med behandlingen av ärende</textBlock>
    <textBlock ix="295">14 §  Anmälan om frågor för skriftliga svar</textBlock>
    <textBlock ix="296">Anmäldes att följande frågor för skriftliga svar framställts</textBlock>
    <textBlock ix="297">den 11 juni</textBlock>
    <textBlock ix="298">2001/02:1326 av Marietta de Pourbaix-Lundin (m) till socialminister Lars Engqvist Lex Sarah 2001/02:1327 av Rolf Gunnarsson (m) till justitieminister Thomas Bodström Polisens resurser i Dalarna</textBlock>
    <textBlock ix="299">Frågorna redovisas i bilaga som fogas till riksdagens snabbprotokoll måndagen den 30 september.</textBlock>
    <textBlock ix="300">15 §  Anmälan om skriftliga svar på frågor</textBlock>
    <textBlock ix="301">Anmäldes att skriftliga svar på följande frågor inkommit</textBlock>
    <textBlock ix="302">den 11 juni</textBlock>
    <textBlock ix="303">2001/02:1287 av Ulla-Britt Hagström (kd) till finansminister Bosse Ringholm Försörjningsbördan 2001/02:1289 av Birgitta Sellén (c) till näringsminister Björn Rosengren Statliga jobb till Sollefteå 2001/02:1295 av Inger René (m) till statsrådet Britta Lejon Övervakning av kommunikation 2001/02:1300 av Per-Samuel Nisser (m) till statsrådet Ulrica Messing Sveaskogs uppdrag 2001/02:1303 av Ola Sundell (m) till statsrådet Ulrica Messing Produktionsstöd 2001/02:1304 av Ragnwi Marcelind (kd) till finansminister Bosse Ringholm Skattemyndighetens rutiner 2001/02:1318 av Margareta Cederfelt (m) till näringsminister Björn Rosengren Hotell- och restaurangnäringen</textBlock>
    <textBlock ix="304">Svaren redovisas i bilaga som fogas till riksdagens snabbprotokoll måndagen den 30 september.</textBlock>
    <textBlock ix="305">16 §  Kammaren åtskildes kl. 21.35.</textBlock>
    <textBlock ix="306"> Förhandlingarna leddes av talmannen från sammanträdets början t.o.m. 6 § anf. 21 (delvis), av förste vice talmannen därefter t.o.m. 7 § anf. 73 (delvis), av andre vice talmannen därefter till ajourneringen kl. 16.22, av talmannen därefter t.o.m. 12 § anf. 153 (delvis) och av tredje vice talmannen därefter till sammanträdets slut.</textBlock>
  </contentBlock>
</protocol>
