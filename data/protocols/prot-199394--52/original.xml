<protocol id="prot-199394--52">
  <contentBlock ix="0">
    <textBlock ix="0">1 §  Justering av protokoll</textBlock>
    <textBlock ix="1">Justerades protokollen för den 10 och 11 januari.</textBlock>
    <textBlock ix="2">2 §  Ledigheter</textBlock>
    <textBlock ix="3">Talmannen meddelade att Olle Schmidt (fp) ansökt om föräldraledighet under tiden den 7 februari -- den 29 maj.</textBlock>
    <textBlock ix="4">Kammaren biföll denna ansökan.</textBlock>
    <textBlock ix="5">Talmannen anmälde att Kjell Arne Welin skulle tjänstgöra som ersättare för Olle Schmidt.</textBlock>
    <textBlock ix="6">Talmannen meddelade att Håkan Holmberg (fp) ansökt om föräldraledighet under tiden den 7 februari -- den 31 mars.</textBlock>
    <textBlock ix="7">Talmannen anmälde att Bengt Ahlquist skulle tjänstgöra som ersättare för Håkan Holmberg.</textBlock>
    <textBlock ix="8">Kammaren biföll denna ansökan.</textBlock>
    <textBlock ix="9">3 §  Bordläggning</textBlock>
    <textBlock ix="10">Anmäldes och bordlades</textBlock>
    <textBlock ix="11">Motionerna</textBlock>
    <textBlock ix="12">med anledning av prop. 1993/94:109 Fotografirättens integration i upphovsrättslagen</textBlock>
    <textBlock ix="13">1993/94:L6 av Maj-Lis Lööw m.fl. (s)</textBlock>
    <textBlock ix="14">1993/94:L7 av Berit Löfstedt och Berit Oscarsson (s)</textBlock>
    <textBlock ix="15">1993/94:L8 av Göthe Knutson m.fl. (m,fp,c)</textBlock>
    <textBlock ix="16">1993/94:L9 av Peeter Luksep (m)</textBlock>
    <textBlock ix="17">4 §  Anmälan om interpellation</textBlock>
    <textBlock ix="18">Anmäldes att följande interpellation framställts</textBlock>
    <textBlock ix="19">den 14 januari</textBlock>
    <textBlock ix="20">1993/94:81 av Johan Lönnroth (v) till statsrådet Beatrice Ask om ökande segregation i skolorna:</textBlock>
    <textBlock ix="21">Denna vecka demonstrerar elever på Gustaf Adolfs Torg i Göteborg mot beslutet att lägga ner Svartedalsskolan i stadsdelen Biskopsgården -- en av stadens mest invandrartäta stadsdelar -- och flytta eleverna till en större skola. I samband med att jag besökte dem i går bad mig eleverna att ta upp frågan med statsrådet Ask.</textBlock>
    <textBlock ix="22">Bakgrunden är denna: Göteborgs kommun har stora finansiella problem. Obalansen i ekonomin var stor redan innan det nya statsbidragssystemet till kommunerna genomfördes, vilket starkt missgynnade Göteborg. I budgetpropositionen skjuter nu regeringen upp frågan om ett nytt fördelningssystem till 1996 och därmed också frågan om bättre villkor för Göteborg. Detta kom som ytterligare en börda för kommunen.</textBlock>
    <textBlock ix="23">Enligt en faktasammanställning gjord hösten 1993 av Göteborgs stads hem-och skoladistrikt i samarbete med Lärarförbundet minskar antalet lärarledda veckotimmar i grundskolan med 15 % mellan läsåren 1991/92 och 1993/94. En stark omfördelning av resurserna inom grundskolan har också skett så att stadsdelar med en hög andel invandrare och stora sociala problem fått relativt sett mindre resurser. De stora vinnarna är privatskolorna som 1993/94 ökat elevantalet med 60 % sedan förra läsåret. Enligt en utredning om skolpengens effekter, gjord av stadskansliet i Göteborg, skulle kostnaden för kommunen öka med 110--140 miljoner kronor per år om eleverna i den kommunala skolan gavs motsvarande resurser som privatskolorna.</textBlock>
    <textBlock ix="24">Statsrådet utlovade i höstas initiativ mot den växande segregationen i skolorna, men läget är nu så akut att det inte går att vänta på nya utredningar. Något måste göras nu.</textBlock>
    <textBlock ix="25">Mot denna bakgrund vill jag fråga statsrådet:</textBlock>
    <textBlock ix="26">Vilka initiativ avser statsrådet ta för att motverka ökande segregation och klasskillnader i Göteborgs och andra kommuners skolor?</textBlock>
    <textBlock ix="27">5 §  Anmälan om frågor</textBlock>
    <textBlock ix="28">Anmäldes att följande frågor framställts</textBlock>
    <textBlock ix="29">den 13 januari</textBlock>
    <textBlock ix="30">1993/94:295 av Roland Larsson (c) till kulturministern om asylsökande tamiler från Sri Lanka:</textBlock>
    <textBlock ix="31">Det finns för närvarande i olika flyktingförläggningar i Sverige ett antal asylsökande srilankesiska tamiler. I de flesta fall uppger dessa som skäl för sin asylansökan att man tvingas fly från Sri Lanka därför att man varit förföljda och hotade till livet av såväl grupper som står den singalesiska statsmakten nära som av den tamilska gerillan. Man hävdar också att den srilankesiska regeringen varit både oförmögen och ovillig att förhindra förföljelsen. Från de organisationer och kyrkor som starkt engagerat sig i flyktingfrågorna vidimeras att situationen på Sri Lanka väl överensstämmer med de uppgifter som de asylsökande lämnat. Utlänningsnämnden delar dock inte denna uppfattning. Nämden menar att den srilankesiska regeringen både vill och kan förhindra förföljelsen av tamiler. Det är möjligen bara i den norra och östra delan av landet som man inte fullt ut kan klara detta, säger man.</textBlock>
    <textBlock ix="32">Det råder således vitt skilda uppfattningar om tamilernas situation på Sri Lanka.</textBlock>
    <textBlock ix="33">Det är mot denna bakgrund enligt min mening mycket angeläget att få klarlagt vilken bild som är den riktiga.</textBlock>
    <textBlock ix="34">Jag vill därför fråga kulturministern om regeringen har för avsikt att ta initiativ till detta.</textBlock>
    <textBlock ix="35">1993/94:296 av Kjell Eldensjö (kds) till försvarsministern om hemvärnets rekryteringsbas:</textBlock>
    <textBlock ix="36">Sverige befinner sig i en tid av ovisshet beträffande framtida behovsnivån för svenska försvaret. Mycket hänger på demokratiprocessens utveckling i Ryssland och andra öststater.</textBlock>
    <textBlock ix="37">Det finns emellertid de som menar att den frivilliga delen av försvaret i framtiden kommer att få en ökad betydelse för bevakning och försvar av samhällsviktiga anläggningar och av lokalsamhället. Om denna bedömning är riktig så är det naturligtvis angeläget att bl.a. basen för rekrytering till hemvärnet breddas. Samtidigt är det viktigt att behövliga möjligheter finns tillgängliga för att undvika att olämpliga personer rekryteras.</textBlock>
    <textBlock ix="38">Min fråga till försvarsministern blir därför följande:</textBlock>
    <textBlock ix="39">Har försvarsministern några planer på att bredda rekryteringsbasen till hemvärnet, men samtidigt stärka skyddet mot olämplig rekrytering?</textBlock>
    <textBlock ix="40">1993/94:297 av Kjell Eldensjö (kds) till försvarsministern om krigsplacering i hemvärnet för ungdomar i utbildningsreserven:</textBlock>
    <textBlock ix="41">I en krymt krigsorganisation behövs nu färre värnpliktiga för utbildning än tidigare. Av de mönstrande värnpliktiga hamnar emellertid omkring 10 % i den s.k. utbildningsreserven. Det finns en risk att denna reserv kommer att uppfattas som ett B-lag. Många av de ungdomar som hamnar i reserven är motiverade att göra sin militärtjänst och söker finna andra möjligheter att få aktivera sig inom totalförsvarets ram. Följden har därför blivit att hemvärnets chefer ideligen får förfrågningar från dessa ungdomar om möjligheten att i stället få kommma in i hemvärnet. Detta är i dag en omöjlighet, eftersom endast personal med fullgjord värnplikt tas in.</textBlock>
    <textBlock ix="42">Min fråga till försvarsministern blir då:</textBlock>
    <textBlock ix="43">Kan försvarsministern tänka sig att införa en sådan ordning, att ungdomar i utbildningsreserven som har intresse av krigsplacering i hemvärnet ges en 10--12-veckors skyddsvaktsutbildning på något regemente, och därefter i mån av behov placeras i ett hemvärnsförband?</textBlock>
    <textBlock ix="44">1993/94:298 av Karl-Göran Biörsmark (fp) till justitieministern om innehav av barnpornografiska alster:</textBlock>
    <textBlock ix="45">Under den senaste tiden har det ifrågasatts om tryck- och yttrandefrihetslagstiftningen är ändamålsenlig när det gäller att stoppa spridningen av barnpornografi. Bl.a. har ledamöter i konstitutionsutskottet övervägt behovet av att kriminalisera innehavet av barnpornografi.</textBlock>
    <textBlock ix="46">Min fråga till statsrådet är därför:</textBlock>
    <textBlock ix="47">Är justitieministern beredd att medverka till att denna fråga löses under våren?</textBlock>
    <textBlock ix="48">1993/94:299 av Karin Pilsäter (fp) till justitieministern om innehav av barnpornografi:</textBlock>
    <textBlock ix="49">I Justitiedepartementets utredning ''Ökat skydd för barn-- Ytterligare åtgärder mot sexuella övergrepp m.m.'' (Ds 1993:80) har man bl.a. behandlat frågan om kriminalisering av innnehav av barnpornografi. I utredningen drar man dock slutsatsen att en kriminalisering av innehav av barnpornografi inte bör genomföras.</textBlock>
    <textBlock ix="50">Med anledning av det ovan anförda vill jag ställa följande fråga:</textBlock>
    <textBlock ix="51">Vilka andra åtgärder överväger Justitiedepartementet för att motverka barnpornografi?</textBlock>
    <textBlock ix="52">1993/94:300 av Patrik Norinder (m) till jordbruksministern om användning av s.k. kodressörer:</textBlock>
    <textBlock ix="53">Kodressörer är från den 1 januari 1994 förbjudna i mjölkkostall. En av landets ledande experter på sjukdomar hos kor, docent Bo Pehrson, Veterinärinrättningen, Skara, anför att frekvensen kor med klövröta ökat markant när inga s.k. kodressörer använts. Detta har nyligen presenterats i vetenskapliga undersökningar vid försöksgården i Skara.</textBlock>
    <textBlock ix="54">En rmlig åtgärd skulle kunna vara att låta en arbetsgrupp utvärdera och klargöra hur kodressörer i framtiden skall få nyttjas.</textBlock>
    <textBlock ix="55">Vilka åtgärder är statsrådet beredd att vidta för att kodressörer i framtiden skall få nyttjas för att främja en god djurhälsa?</textBlock>
    <textBlock ix="56">1993/94:301 av Bengt Hurtig (v) till kommunikationsministern om avbrott i teleförbindelserna:</textBlock>
    <textBlock ix="57">Fungerande teleförbindelser är av största vikt i hela det svenska samhället. Riksdagen har lagt fast mål för den service och kvalitet som skall gälla för Telia AB. Däri ingår bl.a. målet att fel på telenätet skall repareras inom ett dygn. Särskilt för boende på landsbygden är det av säkerhetsskäl viktigt att teleförbindelserna fungerar. Många fastboende där är äldre och saknar bil. Larmcentraler skall kunna nås vid t.ex. sjukdom, brand och strömavbrott. Även försvaret har intresse av att teleförbindelserna inte bryts vid t.ex. ymnigt snöfall. Trots de mål som riksdagen uppställt har det i vinter inträffat att boende på landsbygden veckovos varit utan teleförbindelser på grund av snöfall. Otillräcklig röjning av ledningsgator och eftersläpning i arbetet att ersätta blanktråd med kabel synes vara orsaker till de långvariga avbrotten. Tillsynen av att Telia AB fullgör sina uppgifter åligger Telestyrelsen. Ytterst finns dock ett politiskt ansvar.</textBlock>
    <textBlock ix="58">Avser kommunikationsministern att ta några initiativ med anledning av långa avbrott av teleförbindelserna på en del håll på landsbygden?</textBlock>
    <textBlock ix="59">1993/94:302 av Eva Zetterberg (v) till statsrådet Alf Svensson om Mexico och de mänskliga rättigheterna:</textBlock>
    <textBlock ix="60">Under flera århundraden har den indianska befolkningen i provinsen Chiapas i södra Mexico levt under förtryck ooch svåra sociala, ekonomiska villkor. Det uppror från fattiga bönder i området som ägt rum under den senaste tiden är ett uttryck för det stora missnöje som råder bland befolkningen.</textBlock>
    <textBlock ix="61">Enligt rapportering från organisationer för mänskliga rättigheter har den mexikanska regeringen använt oerhört brutala metoder för att slå ned upproret. Eventuellt har avrättningar ägt rum efter summarisk rättegång. Erbjudandet att använda Rigoberta Menchu, 1992 års fredspristagare, som medlare har inte accepterats.</textBlock>
    <textBlock ix="62">Jag vill därför fråga statsrådet:</textBlock>
    <textBlock ix="63">På vad sätt har svenska regeringen agerat för att mänskliga rättigheter skall respekteras i Mexico?</textBlock>
    <textBlock ix="64">1993/94:303 av Eva Zetterberg (v) till justitieministern om innehav av barnpornografiska alster:</textBlock>
    <textBlock ix="65">Vid en rättegång i Norrköping som gäller barnpornografiska alster har det framgått vilken tortyr och vilka fruktansvärda övergrepp som sker mot barn även i vårt land. Redan vid tidigare rättegångar har opinionen i vårt samhälle entydigt fördömt användningen och spridningen av barnpornografi. För att stoppa användningen och spridningen av barnpornografi krävs ett beslut om kriminalisering av innehavet. Den grundlagsändring som krävs för ett sådant beslut uppfattas av en bred allmänhet som absolut nödvändig att vidta skyndsamt.</textBlock>
    <textBlock ix="66">Jag vill därför fråga:</textBlock>
    <textBlock ix="67">Är justitieministern beredd att stödja kravet på förbud av innehav av barnpornografiska filmer m.m.?</textBlock>
    <textBlock ix="68">1993/94:304 av Roland Larsson (c) till justitieministern om försäkringsmäklares ansvarsförsäkring:</textBlock>
    <textBlock ix="69">I Sverige har vi på senare tid fått en ny yrkeskår som är i stark tillväxt -- försäkringsmäklarna. I många europeiska länder har denna yrkesgrupp funnits i hundratals år. I Sverige har det genom ändrad lagstiftning först på senare år blivit möjligt att etablera sig som försäkringsmäklare.</textBlock>
    <textBlock ix="70">Mäklarna svarar för oberoende försäkringsrådgivning som gagnar både konsumenten och näringslivet och står under tillsyn av Finansinspektionen.</textBlock>
    <textBlock ix="71">Den reglering som gäller för svenska försäkringsmäklare ställer dock i fråga om ansvar långt större krav än vad som t.ex. gäller inom EU.</textBlock>
    <textBlock ix="72">Av detta följer att en ensam svensk försäkringsmäklare kan få betala upp till 150 000:- per år för en ansvarsförsäkring jämfört med ca 30 000:- för motsvarande med de regler som gäller i övriga Europa.</textBlock>
    <textBlock ix="73">Min fråga till justitieministern är:</textBlock>
    <textBlock ix="74">När skall kraven på ansvarsförsäkring för svenska försäkringsmäklare bli sådana att de kan anses arbeta på samma villkor som försäkringsmäklare inom EU?</textBlock>
    <textBlock ix="75">den 14 januari</textBlock>
    <textBlock ix="76">1993/94:305 av Ylva Annerstedt (fp) till statsrådet Ulf Dinkelspiel om EU och den svenska offentlighetsprincipen:</textBlock>
    <textBlock ix="77">Under hösten diskuterades flera gånger våra möjligheter att få ett tillfredsställande skydd i EU för vår offentlighetsprincip. Statsrådets svar var då att olika möjligheter övervägdes.</textBlock>
    <textBlock ix="78">Eftersom förhandlingarna accelererat på senaste tiden vill jag fråga statsrådet:</textBlock>
    <textBlock ix="79">I vilken form avser statsrådet framföra Sveriges krav på skydd för offentlighetsprincipen?</textBlock>
    <textBlock ix="80">1993/94:306 av Margitta Edgren (fp) till finanministern om Statens person- och adressregisternämnd:</textBlock>
    <textBlock ix="81">Jag är en av de ledamöter som riksdagen utsett till SPAR-nämnden (Statens person- och adressregisternämnd). Nämndens uppgift är att vara huvudman och registeransvarig för SPAR- registret. Som registeransvarig har nämnden tagit beslut om att införa en fyraveckors karenstid innan uppgifter över avlidna personer utlämnas. Beslutet togs med hänvisning till de efterlämnades personliga integritet och respekt för deras sorgearbete.</textBlock>
    <textBlock ix="82">Det beslutet har överklagats till regeringen som nu undanröjt nämndens beslut. Motivet till undanröjningen är enligt uppgift att nämnden överskridit sina befogenheter.</textBlock>
    <textBlock ix="83">Min fråga till ministern är:</textBlock>
    <textBlock ix="84">Avser regeringen att utfärda nya instruktioner för SPAR-nämnden eftersom nämnden själv anser att den nuvarande ger utrymme för denna typ av beslut?</textBlock>
    <textBlock ix="85">1993/94:307 av Gullan Lindblad (m) till kulturministern om Sverige som asylland för kosovoalbaner:</textBlock>
    <textBlock ix="86">Den 13 januari meddelades att en specialdomstol i Storbritannien inte ansett sig kunna återsända två flyktingar till Sverige som första asylland, eftersom Sverige enligt domstolens mening inte anses vara ett tryggt asylland för kosovoalbaner.</textBlock>
    <textBlock ix="87">Vilka åtgärder avser invandrarministern vidta med anledning av detta domslut?</textBlock>
    <textBlock ix="88">6 §  Kammaren åtskildes kl. 15.01.</textBlock>
    <textBlock ix="89">Förhandlingarna leddes av talmannen.</textBlock>
  </contentBlock>
</protocol>
