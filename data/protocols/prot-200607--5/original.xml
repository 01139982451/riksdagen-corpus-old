<protocol id="prot-200607--5">
  <contentBlock page="0" id="i-43d675b619d99779">
    <textBlock id="i-83b309f1a8ad7683">﻿</textBlock>
    <textBlock id="i-9921ddd13c161567">Riksdagens protokoll</textBlock>
    <textBlock id="i-3b82134a535259bc">2006/07:5</textBlock>
    <textBlock id="i-8d26baf97596fc8b">Torsdagen den 5 oktober</textBlock>
    <textBlock id="i-182f5f8885e22394">Kl. 14:00 - 14:08</textBlock>
    <textBlock id="i-d91d3fd4ca3b8045">1 § Prövning av förslaget om statsminister</textBlock>
    <textBlock id="i-3c6c7a37c5ef01ea">Anf. 1 TALMANNEN:</textBlock>
    <textBlock id="i-888817fffef11de0">Förslag om statsminister ska enligt 5 kap. 2 § riksdagsordningen bordläggas två gånger och avgöras senast fjärde dagen efter det att talmannen avgett förslaget till kammaren.</textBlock>
    <textBlock id="i-2d7fd58cc214a976">Det till kammarens sammanträde tisdagen den 3 oktober avgivna förslaget att riksdagen till statsminister ska utse Fredrik Reinfeldt har nu bordlagts två gånger. Riksdagens prövning av förslaget kan ske antingen i dag eller vid ett följande sammanträde, dock senast lördagen den 7 oktober.</textBlock>
    <textBlock id="i-021cbd35b79fdbb6">Anf. 2 BRITT BOHLIN OLSSON (s):</textBlock>
    <textBlock id="i-6b69d845a0bbf024">Herr talman! Låt mig först säga att vi socialdemokrater inte har någon kritik att rikta mot vare sig talmannens handläggning eller slutsats i frågan om vem som ska bli statsminister och regeringsbildare.</textBlock>
    <textBlock id="i-38f0b39dd73fb739">Men regeringsformens obligatoriska omröstning om talmannens förslag till ny statsminister innebär i praktiken också en omröstning om regeringsunderlaget och indirekt dess politiska program. Vi röstar därför nej till Fredrik Reinfeldt och den regering han avser att bilda.</textBlock>
    <textBlock id="i-1733fd295feeeec6">Vi gör det för att visa att vi i den nya riksdagen kommer att ta aktiv strid för ökad rättvisa mellan samhällsgrupper, för aktiv arbetsmarknadspolitik, för större trygghet för löntagarna, för en framåtsyftande och ansvarstagande miljö- och klimatpolitik samt för en stabil och växande ekonomi.</textBlock>
    <textBlock id="i-0d05b55d96afeb2f">Det är mot denna bakgrund, herr talman, som vi socialdemokrater kommer att rösta nej till talmannens förslag om ny statsminister.</textBlock>
    <textBlock id="i-13536e2e0ec36e31">Anf. 3 ÅSA TORSTENSSON (c):</textBlock>
    <textBlock id="i-adf61f488a37f36d">Herr talman! Utgången av årets val innebar att Sveriges riksdag fick en ny majoritet bestående av allianspartierna Moderaterna, Centerpartiet, Folkpartiet liberalerna och Kristdemokraterna. Med utgångspunkt i det styrkeförhållande som nu råder i riksdagen och i enlighet med parlamentarismens principer har talmannen lagt ett förslag att till statsminister utse Fredrik Reinfeldt från det största allianspartiet Moderaterna.</textBlock>
    <textBlock id="i-09d88779f765d750">Fyra allianspartier har samlat gått till val med ett gemensamt valmanifest för fler människor i arbete genom en ny och aktiv företagar- och miljöpolitik och har gemensamt fått väljarnas förtroende för en ny regeringspolitik.</textBlock>
    <textBlock id="i-828472c3bb7076c0">Mot denna bakgrund kommer Centerpartiets riksdagsgrupp i valet av statsminister att rösta för talmannens förslag att utse Fredrik Reinfeldt till ny statsminister i Sverige.</textBlock>
    <textBlock id="i-c0b2f53db8c997ee">Anf. 4 ALICE ÅSTRÖM (v):</textBlock>
    <textBlock id="i-6f140dab9107aca7">Herr talman! För Vänsterpartiets räkning kommer vi i dag att rösta nej till Fredrik Reinfeldt som statsminister. Det innebär inte att vi inte respekterar valutslaget. När talmannen begärde besked från de olika partiledarna i frågan om vem som skulle utses att bilda regering svarade Vänsterpartiet att vi ansåg att det var rimligt, med valutgången, att allianspartierna skulle pröva om de kunde bilda regering. Därför visade vi respekt för valresultatet.</textBlock>
    <textBlock id="i-0b50224f8dea900a">Men vid omröstningen om statsminister i dag röstar vi också för innehållet i en politik, en politik som vi under valrörelsen aktivt tog avstånd från, en politik som innebär försämringar för de arbetslösa, för de sjuka och för de svagaste grupperna i samhället. Det är en politik som vi aktivt kommer att vara i opposition mot under hela mandatperioden och där vi kommer att föra en kamp för att vi till nästa mandatperiod ska kunna föra en annan politik.</textBlock>
    <textBlock id="i-578ebe495c305403">Vi anser att vi med vårt nej respekterar våra väljares förtroende, som vi i den här kammaren har fått, och det är inte en röst för Fredrik Reinfeldt som statsminister. Vi accepterar regeringsbildningen, men vi vill företräda våra väljare i kammaren i dag. Därför kommer vi från Vänsterpartiet att rösta nej i omröstningen i dag.</textBlock>
    <textBlock id="i-13386192549c8cc5">Anf. 5 MIKAEL JOHANSSON (mp):</textBlock>
    <textBlock id="i-2130e7b7fbf7f32a">Herr talman! Med dagens svenska konstitution innebär ett avstående i dagens omröstning att passivt släppa fram den föreslagna statsministern. Därför avser vi från Miljöpartiet de grönas riksdagsgrupp att rösta nej i dagens omröstning.</textBlock>
  </contentBlock>
  <contentBlock page="0" id="i-21120f26d0f50835">
    <textBlock id="i-8ff80b7a64f0c727">Överläggningen var härmed avslutad.</textBlock>
  </contentBlock>
  <contentBlock page="0" id="i-574bb18361b526e5">
    <textBlock id="i-b0d9e927c4886a91">Kammaren beslöt att pröva förslaget om statsminister vid dagens sammanträde.</textBlock>
    <textBlock id="i-38ac1ebed636ad9d">Beslut</textBlock>
  </contentBlock>
  <contentBlock page="0" id="i-24c82eb0c786fd05">
    <textBlock id="i-7336ee0b5757f208">Talmannen erinrade om att förslaget om statsminister skulle prövas av riksdagen genom omröstning med rösträkning.</textBlock>
  </contentBlock>
  <contentBlock page="0" id="i-329ecd293c02f02e">
    <textBlock id="i-e8f72a21016d5d11">Följande voteringsproposition upplästes och godkändes:</textBlock>
  </contentBlock>
  <contentBlock page="0" id="i-7b55ec94fd16f18c">
    <textBlock id="i-dc4c7faf65d72ced">Den som vill att kammaren bifaller talmannens förslag att till statsminister utse Fredrik Reinfeldt röstar ja.</textBlock>
    <textBlock id="i-28616f3b01e31a83">Den det ej vill röstar nej.</textBlock>
    <textBlock id="i-e7d857abca2f6d7f">Om mer än hälften av riksdagens ledamöter röstar nej har riksdagen förkastat förslaget.</textBlock>
  </contentBlock>
  <contentBlock page="0" id="i-3d4665049d76ecf9">
    <textBlock id="i-3609fd50d2e433d1">Anf. 6 TALMANNEN:</textBlock>
    <textBlock id="i-08836a07ba8275d8">Får jag be tillträdande statsministern Fredrik Reinfeldt att komma fram till talmanspodiet och hämta förordnandet.</textBlock>
  </contentBlock>
  <contentBlock page="0" id="i-a91a6d908213bff5">
    <textBlock id="i-afb3f5cbab025109">2 § Kammaren åtskildes kl. 14.08.</textBlock>
  </contentBlock>
  <contentBlock page="0" id="i-eeb14ea0c4dae0a0">
    <textBlock id="i-d8cfe9d2800a2a4e">Förhandlingarna leddes av talmannen.</textBlock>
  </contentBlock>
  <contentBlock page="0" id="i-d116663a822cf527">
    <textBlock id="i-5258126a55e3cbe6">/Eva-Lena Ekman</textBlock>
  </contentBlock>
</protocol>
