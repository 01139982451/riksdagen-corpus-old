<protocol id="prot-201314--5">
  <contentBlock ix="0" page="0">
    <textBlock ix="0">﻿</textBlock>
    <textBlock ix="1">Riksdagens protokoll</textBlock>
    <textBlock ix="2">2013/14:5</textBlock>
    <textBlock ix="3">Torsdagen den 26 september</textBlock>
    <textBlock ix="4">Kl. 14:00 - 15:04</textBlock>
    <textBlock ix="5">1 § Justering av protokoll</textBlock>
  </contentBlock>
  <contentBlock ix="1" page="0">
    <textBlock ix="0">Protokollen för den 17, 18 och 19 september justerades.</textBlock>
    <textBlock ix="1">2 § Frågestund</textBlock>
    <textBlock ix="2">Anf. 1 FÖRSTE VICE TALMANNEN:</textBlock>
    <textBlock ix="3">Jag vill hälsa statsråden välkomna. Frågor besvaras i dag av landsbygdsminister Eskil Erlandsson (C), justitieminister Beatrice Ask (M), statsrådet Birgitta Ohlsson (FP), statsrådet Peter Norman (M) och försvarsminister Karin Enström (M).</textBlock>
    <textBlock ix="4">En fråga ska vara av övergripande och allmänpolitiskt slag eller avse ett ämne som faller inom statsrådets ansvarsområde och rör dennes tjänsteutövning. Landsbygdsminister Eskil Erlandsson (C) besvarar såväl allmänpolitiska frågor som frågor inom sitt eget ansvarsområde. Frågor till övriga statsråd förutsätts beröra deras ansvarsområden inom regeringen.</textBlock>
    <textBlock ix="5">Inrättandet av en integritetskommission</textBlock>
    <textBlock ix="6">Anf. 2 MORGAN JOHANSSON (S):</textBlock>
    <textBlock ix="7">Fru talman! Min fråga går till justitieministern.</textBlock>
    <textBlock ix="8">Avslöjandet i måndags om polisens register har väckt mycket starka reaktioner och känslor. Det är inte så konstigt, för det berör i grunden en central rättsprincip: principen om allas likhet inför lagen. Det handlar om känslan av att behandlas olika av rättsväsendet beroende på ursprung, och det är det jag tror har väckt mycket starka känslor. Detta har skadat förtroendet för rättsväsendet, och det är väldigt angeläget att vi ser till att återupprätta det.</textBlock>
    <textBlock ix="9">För två år sedan var jag och justitieministern överens om att en integritetskommission skulle inrättas för att se bredare på integritetsfrågorna nu när så mycket har hunnit hända. Det var två år sedan, och sedan dess har inte mycket hänt på departementet. Känslan man har fått är snarare att frågan bara förhalas.</textBlock>
    <textBlock ix="10">Min fråga till justitieministern är: När detta nu har inträffat, kan vi äntligen få se integritetskommissionen på plats – och i så fall när?</textBlock>
    <textBlock ix="11">Anf. 3 Justitieminister BEATRICE ASK (M):</textBlock>
    <textBlock ix="12">Fru talman! Jag tackar för frågan. Jag delar Morgan Johanssons uppfattning att det är en väldigt viktig utredning, och jag beklagar att den är så sen. Vi har arbetat med direktiven, och arbetet pågår. Jag räknar med att vi ska lägga fram direktiven, eller rättare sagt att vi tillsammans ska kunna lägga fram direktiv, inom de närmaste veckorna.</textBlock>
    <textBlock ix="13">Den fråga som har väckts den här veckan antyder hur betydelsefullt det är att säkerställa människors rätt inte bara till likabehandling utan också till personlig integritet. Som vi alla känner till är samhällsutvecklingen sådan att integriteten på väldigt många olika sätt hotas och kan kränkas. Jag tror att det är oerhört viktigt med den breda översyn en parlamentarisk integritetskommission ska kunna arbeta med. Det är också någonting som ska följa upp den integritetsutredning som gjordes för några år sedan.</textBlock>
    <textBlock ix="14">Anf. 4 MORGAN JOHANSSON (S):</textBlock>
    <textBlock ix="15">Fru talman! Det är bra att integritetskommissionen är på gång och att vi har fått ett datum inom några veckor. Det framstår nu som mer angeläget än någonsin.</textBlock>
    <textBlock ix="16">Det som är mest oroande i detta tycker jag är att det uppenbarligen finns så olika syn inom polisen på hur arbetet ska bedrivas. Det är väl en sak att man har register över dem man spanar på eller dem som är misstänkta, men i det här fallet talar vi om en stor andel barn. Det är 1 000 barn varav 83 fyraåringar, 82 treåringar och 52 tvååringar. Det kan inte finnas några motiv för den typen av register.</textBlock>
    <textBlock ix="17">Det verkar också vara ett virrvarr av regler, tillämpningar och tillsyn som har styrt verksamheten. Den oredan bör rimligen också justitieministern känna ett visst ansvar för, mot bakgrund av att hon trots allt har varit justitieminister i sju år. Det är min följdfråga: Vilket ansvar anser justitieministern att hon har för att det har kunnat bli på detta sätt?</textBlock>
    <textBlock ix="18">Anf. 5 Justitieminister BEATRICE ASK (M):</textBlock>
    <textBlock ix="19">Fru talman! Jag har ett övergripande ansvar. Det är väldigt viktigt att säga att jag tycker att vi har en modern polisdatalag, vilken vi har lagt fram. Den gäller sedan den 1 mars 2012 och är tydlig samt innebar en förstärkning av reglerna för hur polisen får och ska hantera känslig information. Efter införandet följdes detta naturligtvis upp, och även innan dess gav vi i uppdrag till Rikspolisstyrelsen att förbereda hela polisorganisationen för den nya polisdatalagen, med alla de regler och bedömningar som måste göras.</textBlock>
    <textBlock ix="20">Det är illa och ett stort bekymmer att det uppenbarligen finns olika uppfattningar om vilka regler som gäller. I går samlades rikspolischefen och länspolismästarna. De har fått en hel del i hemläxa när det gäller att säkerställa hur det ser ut i respektive myndighet samt vilka riktlinjer och direktiv man ger sina medarbetare om hur de ska arbeta med känslig information och hur de ska följa de regler och lagar som finns för verksamheten.</textBlock>
    <textBlock ix="21">Den svenska krigsmaterielexporten</textBlock>
    <textBlock ix="22">Anf. 6 BODIL CEBALLOS (MP):</textBlock>
    <textBlock ix="23">Fru talman! Jag vill ställa en fråga till försvarsministern.</textBlock>
    <textBlock ix="24">I går nåddes vi av nyheten att Försvarsexportmyndigheten förbereder försäljning av krigsmateriel till Förenade Arabemiraten, trots att riksdagen beslutat att regelverket för försäljning av vapen till icke-demokratier ska skärpas.</textBlock>
    <textBlock ix="25">Försvarsexportmyndigheten är en märklig konstruktion som regeringen har skapat – en myndighet som enbart har till uppgift att sälja krigsmateriel. När vi läser de årliga rapporterna om vapenexport ser vi också mycket riktigt att de jobbar på ihärdigt – vår försäljning till länder i konflikt och till icke-demokratier har nämligen ökat väsentligt de senaste åren. Det i sig torde strida redan mot gällande lagstiftning, men som praxis har utvecklat sig kan Sverige nu för tiden tydligen sälja allt och till alla.</textBlock>
    <textBlock ix="26">Därför har riksdagen krävt att en utredning som ser över krigsmaterielexporten ska göras. Utredningen ska lämna sitt betänkande i december 2014, alltså efter valet. För oss miljöpartister är det dock uppenbart att vi måste ha ett moratorium för krigsmateriel till icke-demokratier tills utredningen har arbetat klart och lägger fram ett förslag och tills en ny lag träder i kraft.</textBlock>
    <textBlock ix="27">Kan ministern tänka sig att införa ett sådant moratorium?</textBlock>
    <textBlock ix="28">Anf. 7 Försvarsminister KARIN ENSTRÖM (M):</textBlock>
    <textBlock ix="29">Fru talman! Lagstiftningen och ansvaret för den ligger på Utrikesdepartementet, men Försvarsexportmyndigheten är en myndighet som ligger under mitt departements ansvar.</textBlock>
    <textBlock ix="30">Sverige exporterar försvarsmateriel för att säkra Sveriges långsiktiga utrikes-, säkerhets- och försvarspolitiska intressen. Vi har en strikt lagstiftning som reglerar hur försvarsmaterielexporten får se ut. Beslut om krigsmaterielexport, inklusive marknadsföring och offertgivande, fattas av Inspektionen för strategiska produkter.</textBlock>
    <textBlock ix="31">Jag förutsätter att de av våra myndigheter och företag som sysslar med de här frågorna följer den strikta lagstiftning vi har. I det här fallet, när det gäller Försvarsexportmyndigheten, är det väldigt tydligt i uppdraget att man måste ha ett tillstånd. Man måste ha ett godkännande från ISP för att kunna visa produkter och för att kunna ge i uppdrag åt Försvarsmakten att visa produkter.</textBlock>
    <textBlock ix="32">Anf. 8 BODIL CEBALLOS (MP):</textBlock>
    <textBlock ix="33">Fru talman! Problemet är att vi fram till 2014, när det ska komma ett förslag, hinner sälja väldigt många vapen. Därtill kommer även alla följdleveranser vi sedan eventuellt inte kan stoppa.</textBlock>
    <textBlock ix="34">Att under tiden, med hjälp av Försvarsexportmyndigheten, fortsätta att sälja vapen till länder som i framtiden inte ska få köpa vapen är som vi ser det ett väldigt tydligt sätt att strunta i det vi har uttalat i riksdagen. Det bakbinder oss också genom att vi ingår avtal vi sedan kanske inte kan stoppa när den nya lagen träder i kraft. Vi tycker att det är omoraliskt, oetiskt och oanständigt att man bakom ryggen på oss i riksdagen fortsätter en vapenförsäljning vi är överens om att vi ska sätta stopp för, oavsett om det i dag inte är olagligt på grund av den praxis vi har. Den har nämligen urholkat regelverket rätt ordentligt.</textBlock>
    <textBlock ix="35">Vi får veta allt via medierna. Jag skulle vilja att vi får veta sådana här saker direkt i riksdagen – i utrikesutskottet eller försvarsutskottet. Jag undrar om ministern är beredd att arbeta för att vi ska slippa sådana här skandaler i fortsättningen.</textBlock>
    <textBlock ix="36">Anf. 9 Försvarsminister KARIN ENSTRÖM (M):</textBlock>
    <textBlock ix="37">Fru talman! Nu ska man vara lite försiktig: Det är väldigt tydligt reglerat hur redogörelsen och rapporteringen just till riksdagen ser ut. Varje år får riksdagen en utförlig redogörelse för exporten av strategiska produkter. Där framgår typ av produkter, vilka länder det handlar om, vilka tillstånd som är givna och värdet på den export som har skett under föregående år. Den senaste kom i våras och handlade om exporten under 2012.</textBlock>
    <textBlock ix="38">Vi har tillsatt, och det välkomnar jag, en utredning som just ska se över krigsmateriellagstiftningen i syfte att göra det svårare att exportera försvarsmateriel till icke-demokratiska stater. Utredningen är tillsatt, den arbetar och kommer att komma med förslag, och det ser jag fram emot. När jag själv satt här i riksdagen signalerade jag till regeringen att det är bra att göra en översyn. Vi får vänta på den.</textBlock>
    <textBlock ix="39">Finansieringen av Landsbygdsprogrammet</textBlock>
    <textBlock ix="40">Anf. 10 JOSEF FRANSSON (SD):</textBlock>
    <textBlock ix="41">Fru talman! Jag skulle vilja ställa en fråga till landsbygdsminister Eskil Erlandsson. Min fråga lyder enligt följande.</textBlock>
    <textBlock ix="42">Sedan EU inför kommande programperiod har sänkt graden av medfinansiering av det svenska landsbygdsprogrammet har till exempel Lantbrukarnas Riksförbund krävt att regeringen ska kompensera detta genom en ökad nationell medfinansiering. Regeringen har valt att bara skjuta till en bråkdel, vilket gör att nivåerna för Landsbygdsprogrammet kommande år blir väsentligt lägre.</textBlock>
    <textBlock ix="43">Därför skulle jag vilja fråga landsbygdsministern hur regeringen har resonerat när man har tagit det här beslutet och vad det är som regeringen avser att skära ned på i Landsbygdsprogrammet.</textBlock>
    <textBlock ix="44">Anf. 11 Landsbygdsminister ESKIL ERLANDSSON (C):</textBlock>
    <textBlock ix="45">Fru talman! Landsbygdsprogrammet är en mycket viktig del i att skapa tillväxt och utveckling i de landsbygdsområden som vi har i mycket stor utsträckning i vårt land. Det är skälet till att regeringen har valt att öka den svenska medfinansieringen rejält över den av EU fastställda nivån, från 47 procent till i snitt 55 procent. Detta motsvarar i runda tal den medfinansiering som vi har i det svenska program som gäller från 2007 till och med 2013. Vi har alltså sett till att i stort sett behålla nivån vad gäller den svenska delen, för det här är så viktigt. Det kommer emellertid att få en del konsekvenser för Landsbygdsprogrammet totalt sett apropå att EU:s del blir mindre. Det måste jag be att få återkomma till eftersom alla EU-beslut inte är fattade än.</textBlock>
    <textBlock ix="46">Anf. 12 JOSEF FRANSSON (SD):</textBlock>
    <textBlock ix="47">Fru talman! Tack för svaret, ministern! Jag vet inte riktigt om jag håller med om analysen att nivåerna verkligen ligger kvar. Jag tycker mig kunna se i budgeten att medlen minskar ganska väsentligt. För mig framstår det som ganska märkligt – när vi är ett land som har den kanske sämsta självförsörjningsgraden när det gäller livsmedel i hela EU-området – att vi har en regering som inte vill satsa på den svenska landsbygden och dess näringar. Jag tycker att det är en märklig ordning och skulle gärna se att man sköt till de medel som LRF, Lantbrukarnas Riksförbund, krävde i det här fallet.</textBlock>
    <textBlock ix="48">Anf. 13 Landsbygdsminister ESKIL ERLANDSSON (C):</textBlock>
    <textBlock ix="49">Fru talman! Som kommentar till det sista vill jag gärna säga att de medel som finns i Landsbygdsprogrammet ju inte är några produktionsstödjande medel i första hand. De är inte till för att vi ska producera mer mat i landet. Pengarna till produktionsstöd ligger i det vi på fackspråk kallar för pelare 1, alltså gårdsstödsmedlen. De här pengarna är avsedda för en allmän landsbygdsutveckling.</textBlock>
    <textBlock ix="50">Vi ökar i det budgetförslag som nu ligger på riksdagens bord medfinansieringsgraden från 47 till 55 procent. Det är i pengar räknat väldigt mycket, nästan 5 miljarder kronor, vilket ger oss förutsättningar och möjligheter att bygga ett robust landsbygdsprogram också för den period som kommer, det vill säga perioden 2014–2020.</textBlock>
    <textBlock ix="51">Granskning av registerhanteringen hos polisen</textBlock>
    <textBlock ix="52">Anf. 14 LENA OLSSON (V):</textBlock>
    <textBlock ix="53">Fru talman! Jag har en fråga till justitieminister Beatrice Ask, och det gäller naturligtvis avslöjanden om den registrering som skett av en etnisk grupp. Det är både oacceptabelt och olagligt.</textBlock>
    <textBlock ix="54">Vänsterpartiet har krävt att en oberoende granskningskommission ska tillsättas för att grundligt utreda allt vad avser registerhantering hos polisen. Men man ska även granska om det skedda på något sätt varit känt på Justitiedepartementet eller i Regeringskansliet. Vi är inte heller ensamma om att kräva en oberoende granskning. Kravet kommer från många håll.</textBlock>
    <textBlock ix="55">Jag vill därför fråga om justitieministern är beredd att tillsätta en oberoende granskningskommission.</textBlock>
    <textBlock ix="56">Anf. 15 Justitieminister BEATRICE ASK (M):</textBlock>
    <textBlock ix="57">Fru talman! Jag har många gånger den här veckan sagt att det är väldigt allvarligt med de rapporter vi har fått om hur man uppenbarligen synes ha brutit mot de regler som gäller för polisens hantering av känsliga uppgifter. Det här måste naturligtvis klarläggas i alla avseenden. Polismyndigheten i Skåne har anmält sitt eget förfarande till polisens internutredningar, och Åklagarmyndigheten är i gång med en utredning.</textBlock>
    <textBlock ix="58">När vi i riksdagen beslutade om en ny polisdatalag gav vi Säkerhets- och integritetsskyddsnämnden ett särskilt ansvar att också titta på polisens användning av känsliga uppgifter, registrering och annat som har satt i gång ett arbete med särskild inriktning att klarlägga vad som har hänt i det här avseendet.</textBlock>
    <textBlock ix="59">Det pågår alltså en hel del faktainsamling och utredningsarbete kring detta. Jag tycker att det är viktigt att vi snabbt får fram så mycket saklig kunskap som möjligt om vad som har gått snett innan vi tar ställning till ytterligare åtgärder.</textBlock>
    <textBlock ix="60">Anf. 16 LENA OLSSON (V):</textBlock>
    <textBlock ix="61">Fru talman! Jag uppfattar inte att ministern är beredd att tillsätta en oberoende granskningskommission.</textBlock>
    <textBlock ix="62">I dag är ordningen vad avser misstänkta brott begångna av polisen att dessa utreds av polisens internutredning, alltså inom myndigheten själv. Sverige har fått anmärkning och uppmaning flera gånger av Europarådets antitortyrkommitté att se till att anmälningar mot poliser ska utredas av en myndighet som är tydligt oberoende av Polismyndigheten.</textBlock>
    <textBlock ix="63">Är det inte dags nu, ministern, att inrätta en fristående myndighet, som Vänsterpartiet har krävt i många år, som utreder misstänkta brott av poliser, för polisens egen skull och för att medborgarnas förtroende för poliser ska börja återupprättas? Det har ju hänt ganska mycket den senaste tiden.</textBlock>
    <textBlock ix="64">Anf. 17 Justitieminister BEATRICE ASK (M):</textBlock>
    <textBlock ix="65">Fru talman! Låt mig få hålla mig till den fråga som har uppdagats i Skånemyndigheten vad gäller känsliga uppgifter som rör romer. Jag vill påpeka att vi har två institutioner som är i gång med ett arbete. Den ena är Statens integritets- och säkerhetsnämnd. Det är inte en del av polisen.</textBlock>
    <textBlock ix="66">Därutöver ingår i det tillsynsuppdrag som riksdagen har beslutat om att Datainspektionen kan ha att gå in och syna hanteringen av känsliga uppgifter i register. Det är en institution som inte heller är en del av polisen. Polisens internutredningar är en mycket självständig utredningsdel.</textBlock>
    <textBlock ix="67">Enligt min uppfattning har vi genom de beslut riksdagen har fattat gett två i förhållande till polisen oberoende institutioner ansvar för tillsyn och utredning av den här typen av förhållanden. Jag tycker att de ska få utföra det arbete som vi har bett dem om och gett dem ansvar för innan vi bestämmer att vi ska ha en ny myndighet.</textBlock>
    <textBlock ix="68">Information om personregistrering</textBlock>
    <textBlock ix="69">Anf. 18 KRISTER HAMMARBERGH (M):</textBlock>
    <textBlock ix="70">Fru talman! Jag ska be att få tacka talmannen för att en representant för Sveriges näst största parti får ordet.</textBlock>
    <textBlock ix="71">Även jag vill ställa en fråga till Beatrice Ask när det gäller just den fråga som varit uppe om registrering i Skåne. Men först skulle jag vilja säga att jag tycker att det är bra att också Socialdemokraterna är intresserade med tanke på den historik som finns av illegala och hemliga register längre tillbaka i tiden.</textBlock>
    <textBlock ix="72">Det har varit väldigt rörigt i diskussionen om informationen från Skånemyndigheten. Därför tycker jag att det är bra att både ministern och rikspolischefen har varit tydliga med vad som gäller inom svensk polis. Oavsett det kan det finnas väldigt många människor som nu känner en oro för att man är felaktigt registrerad.</textBlock>
    <textBlock ix="73">Min fråga till ministern är: Hur ska de här människorna, som har den här oron, gå till väga för att få veta om de finns felaktigt registrerade?</textBlock>
    <textBlock ix="74">Anf. 19 Justitieminister BEATRICE ASK (M):</textBlock>
    <textBlock ix="75">Fru talman! Det är nog många människor som inte bara är oroliga utan till och med rädda. Den historia som vi har i Sverige och i övriga Europa inte minst vad gäller romer är allt annat än vacker. Det är många minnen som väcks till liv när sådant här inträffar. Det finns naturligtvis många som vill veta mer. Därför är en av de viktigaste sakerna att lyfta på varje sten och klarlägga vad som har hänt och hur det ser ut. Men den enskilde har naturligtvis möjlighet att vända sig direkt till polisen. Man kan också vända sig till Säkerhets- och integritetsskyddsnämnden.</textBlock>
    <textBlock ix="76">Det finns ingen ovillkorlig rätt att få reda på allt som möjligen kan finnas i ett register. Det kan ju handla om en brottsutredning. Men Säkerhets- och integritetsskyddsnämnden har alltid ansvar för att på den enskildes begäran utföra en kontroll om det handlar om en felaktig behandling.</textBlock>
    <textBlock ix="77">Framgår det att det är en felaktig behandling av information om en person ska det anmälas till berörd myndighet. Det finns också möjlighet att få skadestånd, och det finns regler för rättelser och annat. Men man ska vända sig till polis eller till SIN om man är orolig och bekymrad över de här frågorna.</textBlock>
    <textBlock ix="78">Anf. 20 KRISTER HAMMARBERGH (M):</textBlock>
    <textBlock ix="79">Fru talman! Jag tror att det är väldigt viktigt att den här informationen kommer fram till just dem som kan tänkas känna sig oroliga och rädda. Samtidigt finns det nu ett bristande förtroende hos den romska gruppen.</textBlock>
    <textBlock ix="80">Min fråga till ministern är: Hur ska vi nu kunna jobba vidare för att människor ska känna att rättsväsendet faktiskt är till för dem?</textBlock>
    <textBlock ix="81">Anf. 21 Justitieminister BEATRICE ASK (M):</textBlock>
    <textBlock ix="82">Fru talman! Rikspolischefen gav i går alla länspolismästare i uppgift att samarbeta nära med polisstyrelserna i de här frågorna men att också ta kontakt med romska föreningar och grupper för att direkt samtala med dem om de frågor som just denna händelse handlar om. Det är ett viktigt uppdrag och viktigt att göra över huvud taget.</textBlock>
    <textBlock ix="83">Enligt det program som polisen har för sitt mångfaldsarbete och för sitt arbete för att öka förtroendet ska man ha många kontakter och arbeta i dialog med medborgarna. Men i det här fallet har rikspolischefen valt att i ordnade former säkerställa att varje länspolismästare tar de här initiativen. Jag kommer själv att på måndag träffa företrädare för romska föreningar också för att ha ett samtal om detta.</textBlock>
    <textBlock ix="84">Sedan finns det mer att göra för att ge adekvat information. Jag tycker att detta är ett viktigt och första steg som måste tas så snabbt som det bara går.</textBlock>
    <textBlock ix="85">Romers fri- och rättigheter i EU</textBlock>
    <textBlock ix="86">Anf. 22 NINA LARSSON (FP):</textBlock>
    <textBlock ix="87">Fru talman! Min fråga går till statsrådet Birgitta Ohlsson.</textBlock>
    <textBlock ix="88">Den här veckan har vi fått ta del av mycket upprörande avslöjanden om omfattande registrering av romer. Samtidigt hör vi från land efter land i Europa hur tonen hårdnar. Rapporter om våld och trakasserier är vanliga.</textBlock>
    <textBlock ix="89">Romer utestängs från arbete, sjukvård, utbildning, vräks från sina hem och utvisas på mycket lösa grunder. Det förekommer att romer lever i läger på soptippar. Behandlingen av romer är skamlig och ovärdig Europa år 2013.</textBlock>
    <textBlock ix="90">Min fråga till statsrådet är därför: Vad gör regeringen för att romers mänskliga fri- och rättigheter ska respekteras i hela EU?</textBlock>
    <textBlock ix="91">Anf. 23 Statsrådet BIRGITTA OHLSSON (FP):</textBlock>
    <textBlock ix="92">Fru talman! Som många har nämnt i debatten här har vi varit väldigt upprörda av det som har skett i vårt land den senaste veckan. Det är inte bara olagligt utan också djupt oacceptabelt och oetiskt att detta har kunnat ske.</textBlock>
    <textBlock ix="93">Situationen för romer runt om i Europa är bedrövlig på många sätt. Jag skulle vilja säga att romer betraktas som andra klassens medborgare i många EU-länder.</textBlock>
    <textBlock ix="94">Våren 2011 beslöt EU att samtliga EU-länder skulle ta fram handlingsplaner för att förbättra för romerna. Den svenska regeringen slet hårt för att det inte bara fick handla om att bekämpa fattigdom utan också om att bekämpa förtryck, för vi vet att det också finns en diskriminering av romer i många länders juridiska system. Vi fick en framgång där, att det här kom med i handlingsplanerna.</textBlock>
    <textBlock ix="95">För ett år sedan, våren 2012, lämnade alla länder in sina handlingsplaner för hur man skulle åtgärda detta. Kommissionen har haft kritik mot dem. Det har gjorts mycket, men pengar har också slarvats bort. Det har funnits ett ointresse från en del länder.</textBlock>
    <textBlock ix="96">Anf. 24 NINA LARSSON (FP):</textBlock>
    <textBlock ix="97">Fru talman! Det är glädjande att höra att detta är prioriterat av statsrådet och regeringen. Jag tror att det är extra viktigt, nu när förtroendet för Sveriges hantering av detta har kommit lite på skam, att vi extra mycket fokuserar på arbetet för mänskliga fri- och rättigheter för romer i hela Europa och att vi inte tappar ledartröjan i detta arbete.</textBlock>
    <textBlock ix="98">Anf. 25 Statsrådet BIRGITTA OHLSSON (FP):</textBlock>
    <textBlock ix="99">Fru talman! Det är därför regeringen driver väldigt hårt att man ska börja granska hur länder i allmänhet lever upp till mänskliga fri- och rättigheter inom EU. Vi har tuffa Köpenhamnskriterier för att komma med i unionen, men vi saknar ett tillräckligt bra system för de länder som redan är med. Där driver vi på hårt. Också länder som vårt eget land Sverige måste granskas tufft och kritiskt på samma sätt.</textBlock>
    <textBlock ix="100">De handlingsplaner som jag nämnde tidigare har faktiskt lett till en hel del saker. I exempelvis Rumänien har det på landets universitet och yrkeshögskolor öronmärkts 15 000 platser som är riktade mot romer. Man har reformerat polisväsendet i Spanien och har på många sätt försökt hitta punktåtgärder.</textBlock>
    <textBlock ix="101">Det är också intressant att kandidatländerna hamnar i fokus. Jag ska nu i eftermiddag resa till Serbien, inte bara för att tala vid Prideparaden i Belgrad utan också för att besöka många romska familjer som bor i ett slags bosättningar i Belgrads utkanter för att diskutera med dem hur ett framtida EU-medlemskap kan stärka deras mänskliga fri- och rättigheter. Sida är också med och engagerar sig i många projekt där.</textBlock>
    <textBlock ix="102">Värdegrundsarbetet i polisutbildningen</textBlock>
    <textBlock ix="103">Anf. 26 ANDERS W JONSSON (C):</textBlock>
    <textBlock ix="104">Fru talman! Jag vill också ställa en fråga till justitieministern med anledning av det som har hänt i Skåne, där uppenbarligen uppemot tusen barn har blivit registrerade hos polisen av det enda skälet att de har romska föräldrar.</textBlock>
    <textBlock ix="105">Ytterst handlar det här förstås om ledarskap hos polisen, och därför är det bra att rikspolischefen har varit så tydlig i sitt ledarskap. Men det väcker också en fråga om detta med värdegrunden inom den svenska polisen, för det måste ha varit ett stort antal poliser som har varit med och registrerat barn födda av romska föräldrar utan att det har ringt en varningsklocka. Tyvärr är det inte första gången som sådana här lite mer obehagliga incidenter sker inom Skånepolisen.</textBlock>
    <textBlock ix="106">Den fråga som jag därför vill ställa till justitieministern är: Hur försäkrar vi oss om att det i polisutbildningen i Sverige är ett så bra värdegrundsarbete att sådant här inte ska behöva hända?</textBlock>
    <textBlock ix="107">Anf. 27 Justitieminister BEATRICE ASK (M):</textBlock>
    <textBlock ix="108">Fru talman! Det är viktigt att värdegrundsarbete pågår, och det gör det. Det är ett intensivt arbete kring detta som berör alla poliser.</textBlock>
    <textBlock ix="109">När det gäller arbetet inom polisen fattade Rikspolisstyrelsen 2013 beslut om en ny nationell plan för likabehandling som på olika sätt implementeras.</textBlock>
    <textBlock ix="110">Polisutbildningen och polisprogrammet inleds med att studenterna introduceras i polisens samhällsuppdrag och polisens styrning och organisation. Polisens uppdrag vilar på vissa fundament och grundläggande värden, vilka behandlas och problematiseras under hela utbildningen. Man kan säga att grundkurs 1A är detta hur man bemöter människor och vilka de grundläggande principerna för myndighetsutövning är generellt i Sverige men inte minst för polisens arbete.</textBlock>
    <textBlock ix="111">Utbildning finns det alltså, men det handlar också om att som tjänsteman och ansvarig inom polisen alltid arbeta med omdöme och ta ett personligt ansvar.</textBlock>
    <textBlock ix="112">Anf. 28 ANDERS W JONSSON (C):</textBlock>
    <textBlock ix="113">Fru talman! Jag tackar för svaret. Det innebär att vi åtminstone i polisutbildningen på något sätt har säkrat ett stabilt värdegrundsarbete.</textBlock>
    <textBlock ix="114">En följdfråga tycker jag då blir: Hur arbetar man vidare med värdegrunden? Om den kommer in tidigt under utbildningen, hur ser man då till att den vidmakthålls? Det är ju uppenbart att det åtminstone i Skåne har varit mycket stora brister vad gäller värdegrund.</textBlock>
    <textBlock ix="115">Anf. 29 Justitieminister BEATRICE ASK (M):</textBlock>
    <textBlock ix="116">Fru talman! Jag tror att en av de viktigaste frågorna handlar om att ledarskapet hela tiden måste lyfta fram värderingsfrågorna och att i det dagliga arbetet understryka betydelsen av hur man bemöter människor och på vilka grunder man arbetar.</textBlock>
    <textBlock ix="117">Vi har lagar och regler, och jag utgår från att alla polischefer förväntar sig att våra poliser följer lagar och regler. Men det måste också vara proportionalitet i hur man använder lagar och regler. Det säger sig ganska självt, tycker jag, att tusen barn i ett register är för mycket. Alla förstår ju att det i en och annan utredning kan förekomma namn på ett barn och att det kan finnas anledning att notera detta, men någonstans går gränsen.</textBlock>
    <textBlock ix="118">Man måste fundera över vad som är relevant för det uppdrag eller den uppgift man har, och det måste sitta i vars och ens ryggmärg. Då handlar det om ledarskapet och den kontinuerliga uppföljningen i arbetet. Då är kontinuerligt värdegrundsarbete viktigt utöver den grundläggande utbildningen där detta naturligtvis ingår som en viktig del.</textBlock>
    <textBlock ix="119">Statens köp och försäljning av företag</textBlock>
    <textBlock ix="120">Anf. 30 ANDERS YGEMAN (S):</textBlock>
    <textBlock ix="121">Fru talman! Det blåser lite snåla vindar kring regeringen och Moderaterna. Jag vill ändå passa på tillfället att komma med lite glädjande nyheter. Det finns de som är glada, nöjda och stolta över regeringens arbete. En är Magnus Greko, som fick förmånen att köpa Svensk Bilprovning till ett affärsvärde med ett kraftigt underpris. Han är så glad att han utropar på Affärsvärldens hemsida: Tack, Reinfeldt!</textBlock>
    <textBlock ix="122">Så här går det inte alltid till i regeringen. Det är inte så att man bara säljer företag, utan man köper företag också. Peter Norman vet ju om att man köpte Nuon, men då såg värderingen helt annorlunda ut. Nuon köpte man till ett kraftigt överpris, ett så kraftigt överpris att skattebetalarna fick stå för avskrivningar motsvarande 37 miljarder kronor.</textBlock>
    <textBlock ix="123">Jag skulle därför vilja fråga statsrådet Norman: Vad är det regeringen egentligen är sämst på, att sälja företag eller att köpa företag?</textBlock>
    <textBlock ix="124">Anf. 31 Statsrådet PETER NORMAN (M):</textBlock>
    <textBlock ix="125">Fru talman! Jag vet inte om jag ska ta frågan på skämt eller allvar, men jag försöker ta den på allvar.</textBlock>
    <textBlock ix="126">Bilprovningsreformen var viktig eftersom bilprovningen har utvecklats på ett sätt som innebär att folk nu för tiden kan besiktiga sina bilar på kvällar och helger och inte bara på bostadsorten utan även där man arbetar. Detta är ett bra arbete som går vidare.</textBlock>
    <textBlock ix="127">Själva reformen skedde genom en mycket rigorös auktionsprocess där den som ville betala mest fick köpa bolaget.</textBlock>
    <textBlock ix="128">De opolitiska tjänstemän på Regeringskansliet som jobbade med detta gjorde ett fantastiskt arbete. De ska ha all heder för detta arbete som gick till på absolut bästa sätt.</textBlock>
    <textBlock ix="129">Nuonaffären har vi diskuterat ett stort antal gånger tidigare. Jag kan bara konstatera att det material som fanns till grund för själva affären var ett under jämfört med det som fanns i de affärer som den socialdemokratiska regeringen utförde vad gäller kolkraften i Tyskland.</textBlock>
    <textBlock ix="130">Anf. 32 ANDERS YGEMAN (S):</textBlock>
    <textBlock ix="131">Fru talman! Peter Norman sade att han skulle ta min fråga på allvar, men jag undrar om det inte var skämtversionen som kom som svar.</textBlock>
    <textBlock ix="132">Peter Norman sade att det var ett fantastiskt arbete som låg bakom bilprovningsförsäljningen och Nuon. Han säger till och med att bilprovningsförsäljningen har skett på bästa tänkbara sätt.</textBlock>
    <textBlock ix="133">Varför är det då inte skattebetalarna som på tidningen Affärsvärldens framsida tackar Reinfeldt för en bra affär utan vd:n på det företag som fick köpa bilprovningen till underpris?</textBlock>
    <textBlock ix="134">Varför är inte skattebetalarna lika nöjda som vd:n som fick köpa bolaget, Peter?</textBlock>
    <textBlock ix="135">Anf. 33 Statsrådet PETER NORMAN (M):</textBlock>
    <textBlock ix="136">Fru talman! Jag vill kraftigt protestera mot begreppet underpris. Det var det högsta priset som kom fram i auktionen.</textBlock>
    <textBlock ix="137">Anders Ygeman och andra får gärna skälla på mig för att vi har fel politik; det är helt okej. Men att racka ned på de opolitiska tjänstemännen på Regeringskansliet som ofta kan få högre betalda jobb någon annanstans och gör ett fantastiskt arbete är ovärdigt och behöver inte ske på detta vis.</textBlock>
    <textBlock ix="138">Skäll på mig och min politiska stab, men säg inte att mina opolitiska medarbetare gör ett dåligt jobb. De gör ett fantastiskt jobb, och jag är stolt över dem. Jag vet dessutom att de kommer att göra ett lika bra jobb vid en annan ministär, och det är ett av Sveriges adelsmärken.</textBlock>
    <textBlock ix="139">Anf. 34 ANDERS YGEMAN (S):</textBlock>
    <textBlock ix="140">Fru talman! Jag vill bara tydliggöra i protokollet att jag inte har riktat någon kritik mot någon tjänsteman. All min kritik var riktad mot regeringen.</textBlock>
    <textBlock ix="141">Nuonaffären</textBlock>
    <textBlock ix="142">Anf. 35 CARINA ADOLFSSON ELGESTAM (S):</textBlock>
    <textBlock ix="143">Fru talman! Även min fråga går till Peter Norman och handlar om Nuon.</textBlock>
    <textBlock ix="144">Köpet av det holländska energibolaget Nuon för ca 97 miljarder kronor är den största kontantaffär som Sverige någonsin har gjort. Det var en prislapp som enligt flera bedömare låg lite väl högt. Inte minst tjänstemännen på Näringsdepartementet påpekade detta. De sade också att det nog kunde ta upp till tio år innan det skulle ge den önskvärda avkastningen.</textBlock>
    <textBlock ix="145">I sommar har Vattenfalls ledning meddelat att man skriver ned resultatet med 30 miljarder och sänker avkastningskravet från 15 till 9 procent.</textBlock>
    <textBlock ix="146">Mot bakgrund av att Vattenfall har till uppdrag att ställa om och vara ledande miljömässigt men har fått skriva ned sina investeringsplaner kraftigt, hur avser ministern att se till att man ska kunna leva upp till det riksdagen har lagt fast?</textBlock>
    <textBlock ix="147">Anf. 36 Statsrådet PETER NORMAN (M):</textBlock>
    <textBlock ix="148">Fru talman! Tyvärr måste jag åter korrigera frågeställaren. För det första kostade Nuon 89 miljarder. För det andra är det inte Vattenfalls ledning som bestämmer avkastningskraven. Det gör ägarna, det vill säga för tillfället vi på Finansdepartementet.</textBlock>
    <textBlock ix="149">Nuon är en affär som får utvärderas på lång sikt. Det är uppenbart att den prisutveckling som har varit på elmarknaden har gått åt fel håll när man tittar på om prislappen var rätt eller inte. Sett i efterhand var det ett mycket högt pris. Om det var en bra affär eller inte får framtiden utvisa.</textBlock>
    <textBlock ix="150">Vad gäller miljömålen kan jag konstatera att från 1999 till 2006, då Socialdemokraterna ledde landet, gick Vattenfall från 0 till 100 miljoner ton koldioxidutsläpp per år, vilket var mer än hela Sverige. Detta håller vi nu på att vända på.</textBlock>
    <textBlock ix="151">Frågeställaren bör alltså fråga sig var man ska utkräva ansvar för detta problem.</textBlock>
    <textBlock ix="152">Anf. 37 CARINA ADOLFSSON ELGESTAM (S):</textBlock>
    <textBlock ix="153">Fru talman! Jag skulle inte använda så kraftiga ord om jag hörde till den alliansregering som genomförde Nuonaffären. Det var ingen socialdemokratisk regering som gjorde det. Vi socialdemokrater ifrågasatte affären när den skulle genomföras och vilka konsekvensanalyser som var gjorda. På detta fick vi inga tillfredsställande svar.</textBlock>
    <textBlock ix="154">Det är mot bakgrund av detta som vi i dag ställer krav på att det ska tillsättas en oberoende haverikommission som tittar på hur beslutsprocessen gick till och vilka bedömningar som gjordes.</textBlock>
    <textBlock ix="155">För skattebetalarna, det vill säga alla vi som tillsammans äger Vattenfall, spelar detta givetvis roll. Är ministern, som jag inte tycker behöver mästra i ägarfrågan på det sätt han nyss gjorde, beredd att göra något?</textBlock>
    <textBlock ix="156">Anf. 38 Statsrådet PETER NORMAN (M):</textBlock>
    <textBlock ix="157">Fru talman! Nuonaffären kommer att bli föremål för KU:s granskning. Då kommer, vad jag förstår, dessa frågor att få sitt rättmätiga svar.</textBlock>
    <textBlock ix="158">Låt mig dock notera att historierevisionism är något som vi inte brukar hålla på med i Sverige. Det brukar vara andra länder som gör det. Ska man ägna sig åt det ska man se till att kratta ordentligt och sopa bort de spår som finns.</textBlock>
    <textBlock ix="159">Socialdemokraterna var försiktigt positiva till Nuonaffären. Detta står att läsa i ett pressmeddelande från Socialdemokraterna i Bollebygd genom talespersonen Alf Karlsson. Detta är sanningen.</textBlock>
    <textBlock ix="160">Ska man försöka sig på historierevisionism måste man sopa bort spåren, och kvasten måste nå ända till Bollebygd. Annars går det inte.</textBlock>
    <textBlock ix="161">Bostäder för soldater och försvarsanställda sjömän</textBlock>
    <textBlock ix="162">Anf. 39 JOHAN FORSSELL (M):</textBlock>
    <textBlock ix="163">Fru talman! Jag har en fråga till försvarsministern.</textBlock>
    <textBlock ix="164">Värnplikten gjordes vilande för ungefär tre år sedan till förmån för ett system med frivillig rekrytering. Detta talar man ofta om som en försvarsreform, men egentligen är det kanske mer korrekt att säga att det är en samhällsreform – både för att reformen är viktig för hela samhället och för att hela samhället behövs för att få den på plats. Det handlar om många saker. Ett exempel som vi har talat om tidigare är att kunna göra karriär efteråt och få med sig viktiga erfarenheter in i andra anställningar.</textBlock>
    <textBlock ix="165">En annan viktig faktor är något så grundläggande som att ha tak över huvudet under den tid man är anställd. De värnpliktiga soldaterna bodde på logement. Dagens soldater och sjömän ska ju bo i hus och lägenheter precis som alla andra.</textBlock>
    <textBlock ix="166">Hur ser försvarsministern på dagens bostadssituation för våra soldater och sjömän?</textBlock>
    <textBlock ix="167">Anf. 40 Försvarsminister KARIN ENSTRÖM (M):</textBlock>
    <textBlock ix="168">Fru talman! Det stämmer att vi i och med det beslut som fattades har gått över till en frivillig rekrytering. Det innebär också att vi har sagt att de soldater och sjömän som tjänstgör i Försvarsmakten inte ska bo på logement eftersom det inte är något bra sätt att vara en del av samhället under flera år. Det kan vara en tillfällig lösning under utbildningstiden eller om man långpendlar till orter där man inte kommer att bo resten av livet.</textBlock>
    <textBlock ix="169">Detta är dock en fråga som Försvarsmakten ensam inte kan lösa. Här måste alla, precis som Johan Forssell säger, vara med och bidra. Det handlar om kommuner och lokala bostadsbolag. Det handlar självklart också om att hitta nya och bra lösningar så att man kan få ett boende till ett hyfsat pris som passar den som är ung. Det är en utmaning som inte bara soldater utan även studenter har.</textBlock>
    <textBlock ix="170">Anf. 41 JOHAN FORSSELL (M):</textBlock>
    <textBlock ix="171">Fru talman! Jag tackar för svaret.</textBlock>
    <textBlock ix="172">Det där med bostäder är inte alltid så enkelt. Det talas ofta om att man ska hitta just ettor till soldater. Men på många av mina resor har jag talat med soldater som snarare efterlyser fler fyror eller femmor eftersom man vill bo tillsammans med det gäng som man umgås med dagligen. Man kan fundera över hur det är om några år, när de har hunnit skaffa familj och stadga sig. Då kanske det är bostäder i storlek någonstans däremellan som kommer att efterfrågas.</textBlock>
    <textBlock ix="173">Jag tror att det är viktigt att vi är lyhörda och hittar ett system där det finns stor flexibilitet, både utifrån olika delar av landet och utifrån ålder etcetera.</textBlock>
    <textBlock ix="174">En följdfråga: Vilka initiativ tycker försvarsministern vore viktigast lokalt men också nationellt för att vi ska undvika att bostadsbrist blir en hämmande faktor i rekryteringen framöver?</textBlock>
    <textBlock ix="175">Anf. 42 Försvarsminister KARIN ENSTRÖM (M):</textBlock>
    <textBlock ix="176">Fru talman! Att ha någonstans att bo är en mycket bra förutsättning för att kunna sköta sitt jobb, kunna trivas och vilja fortsätta att vara kvar i Försvarsmakten.</textBlock>
    <textBlock ix="177">På den nationella nivån genomför regeringen satsningar på att förenkla bostadsbyggandet. Men jag tror också att det måste till lokal samverkan och smarta lösningar för att hantera detta på de olika orterna.</textBlock>
    <textBlock ix="178">Det finns bra exempel. Förra året var jag själv ute i Haninge och var med och tog första spadtaget till ett boende. Det var en stiftelse med särskilt fokus på bostäder för militärer i Stockholmsregionen som började bygga nya soldatbostäder. Den stiftelsen har nu skrivit avtal med kommuner och har kunnat börja jobba i Kungsängen norr om Stockholm som ligger nära livgardet.</textBlock>
    <textBlock ix="179">Detta är två lokala exempel där man kan samverka för att lösa frågan. Samtidigt vill vi naturligtvis inte ha särskilda enklaver utan blanda upp boendet för soldater, officerare och sjömän. Men ett bra boende är en bra grund för att trivas på jobbet.</textBlock>
    <textBlock ix="180">Överenskommelse om ett friskare Östersjön</textBlock>
    <textBlock ix="181">Anf. 43 HELENA LEANDER (MP):</textBlock>
    <textBlock ix="182">Fru talman! Nästa vecka träffas ministrar från alla Östersjöländer för att nå en överenskommelse om ett friskare Östersjön. Det handlar inte minst om den övergödning som bidrar till döda bottnar och algblomning i Östersjön.</textBlock>
    <textBlock ix="183">Inför mötet har miljöorganisationer gått ut och varnat för att Sverige håller på att vattna ur överenskommelsen. Bland annat ska Sverige ha motsatt sig bindande krav och åtgärder för bland annat obligatoriska näringsbalanser i jordbruket.</textBlock>
    <textBlock ix="184">Organisationen Coalition Clean Baltic sade så här:</textBlock>
    <textBlock ix="185">Det här förslaget är en katastrof. Sverige har ändrat sin position från det mest miljövänliga landet till sämst av alla och har nu den lägsta ambitionen när det gäller näringsläckage från jordbruket. Det är pinsamt för Sverige.</textBlock>
    <textBlock ix="186">Även andra Östersjöländer har reagerat kraftigt på att Sverige nu blockerar arbetet för Östersjön. Men jag har också hört positiva signaler om att Sverige kanske kan vara berett att släppa sitt motstånd.</textBlock>
    <textBlock ix="187">Jag ser att landsbygdsministern redan har gjort sig redo för att svara på frågan: Kommer Sverige att ställa sig bakom den här överenskommelsen för en friskare havsmiljö?</textBlock>
    <textBlock ix="188">Anf. 44 Landsbygdsminister ESKIL ERLANDSSON (C):</textBlock>
    <textBlock ix="189">Fru talman! Att minska utsläppen och att ta itu med de problem som vi har med övergödning i våra vatten är en angelägenhet för alla delar av vårt samhälle, vilket inkluderar de gröna näringarna och verksamheterna.</textBlock>
    <textBlock ix="190">I Sverige har vi bedrivit ett framgångsrikt arbete som har sammanfattats i begreppet greppa näringen. Det är ett frivilligt system som har givit goda resultat på frivillig väg. Detta system har därtill exporterats, kan vi kalla det, till andra områden i vårt närområde, där det också har visat sig vara framgångsrikt för att på ett frivilligt sätt bekämpa övergödning och utsläpp av skadliga ämnen till vatten.</textBlock>
    <textBlock ix="191">Vi ämnar fortsätta på den inslagna vägen därför att den har visat sig vara framgångsrik.</textBlock>
    <textBlock ix="192">Anf. 45 HELENA LEANDER (MP):</textBlock>
    <textBlock ix="193">Fru talman! Ska jag tolka det som att Sverige kommer att blockera överenskommelsen, där man faktiskt vill ställa bindande krav och vill att det ska finnas vissa obligatoriska krav på att använda de metoder som används till exempel inom greppa näringen och som landsbygdsministern nu talar så varmt om? I så fall blir jag bekymrad.</textBlock>
    <textBlock ix="194">Jag tror att vi behöver ett arbete för att minska övergödningen, där jordbruket är en viktig del. Därifrån kommer stora delar av utsläppen. De näringsbalanser som det finns förslag på att man ska ha krav på i överenskommelsen har visat sig vara ett av de mest effektiva sätten att komma till rätta med övergödningen. De är också bra för bonden, som då inte behöver lägga på mer dyr gödsel än nödvändigt. Det är faktiskt också en vinst att vara mer resurseffektiv.</textBlock>
    <textBlock ix="195">Jag undrar återigen: Hur ska jag tolka detta? Kommer Sverige att ställa sig bakom överenskommelsen eller inte?</textBlock>
    <textBlock ix="196">Sedan vill jag passa på att flika in en fråga: De miljöersättningar som fanns inom Landsbygdsprogrammet och som bland annat gick till att stödja bönder som försökte minska övergödningen förlängs inte. Hur kommer det att slå mot deras möjligheter?</textBlock>
    <textBlock ix="197">Anf. 46 Landsbygdsminister ESKIL ERLANDSSON (C):</textBlock>
    <textBlock ix="198">Fru talman! Jag tar den sist framställda frågan först. Då kan jag säga att ingångna avtal kommer att gälla också under 2014. Därefter kommer vi att formera ett nytt landsbygdsprogram som tyvärr inte kommer att vara i drift förrän 2015. Men det beror på EU-systemet. Den debatten kan vi ta en annan gång.</textBlock>
    <textBlock ix="199">För att komma tillbaka till Helcom: Sverige har varit drivande när det gäller att få fram åtgärdsplaner. I de redovisningar som vi nu har visar det sig att för Sveriges vidkommande har de åtgärdsplaner som funnits varit mycket framgångsrika. De har varit det därför att vi har haft ett frivilligt system som har gjort att bönder men också andra näringsidkare och verksamheter har iklätt sig ett frivilligt ansvar i stället för att med piska tvingas att göra saker.</textBlock>
    <textBlock ix="200">Den vägen ämnar jag och den svenska regeringen stå upp för även i framtiden.</textBlock>
    <textBlock ix="201">Försäljningen av Nordeaaktier</textBlock>
    <textBlock ix="202">Anf. 47 LEIF JAKOBSSON (S):</textBlock>
    <textBlock ix="203">Fru talman! Statsrådet Peter Norman har sålt en del av våra gemensamma tillgångar den senaste veckan. Det kan se ut som en tanke att det sker under samma tidsperiod och till samma belopp som när regeringen lägger en proposition om att sänka skatterna med lika mycket lånade pengar. Vi hoppas verkligen att tanken inte är att försäljningsintäkterna ska gå till ofinansierade skattesänkningar.</textBlock>
    <textBlock ix="204">Av betydelse för statens resultat är också att detta att göra av med tillgångar naturligtvis minskar skulden. Men min fråga om resultaträkningen är: Är bedömningen från statsrådet att den avkastning som de här Nordeaaktierna skulle ha haft från 2014 understiger den ränta som Riksgälden lånar upp statsskulden till?</textBlock>
    <textBlock ix="205">Anf. 48 Statsrådet PETER NORMAN (M):</textBlock>
    <textBlock ix="206">Fru talman! Leif Jakobsson säger själv att statsskulden naturligtvis minskar, och det är svaret på hans fråga, kort och gott. Pengarna går inte till något annat än att betala av på statsskulden. Statens balansräkning minskar alltså på tillgångssidan och på skuldsidan. Konstigare än så är det inte.</textBlock>
    <textBlock ix="207">Jag förstår inte riktigt den kritik vi får om att vi på något vis skulle kunna dölja siffrorna i budgeten. Det är två helt olika saker.</textBlock>
    <textBlock ix="208">Den andra frågan är värd att diskutera lite längre kring, och jag vet inte om jag hinner med det under den här minuten utan det kanske får bli nästa.</textBlock>
    <textBlock ix="209">Jag gör ingen bedömning vad gäller avkastningen på Nordeaaktier under 2014. Däremot kan man säga att aktier på lång sikt ofta brukar avkasta bättre än räntebärande papper. Därmed skulle man vinna på att ha aktier. Men om man ska föra det resonemanget fullt ut bör staten köpa upp mycket mer. Man borde köpa upp hela Nordea – och varför bara Nordea? Varför inte också SEB, Volvo, Saab eller SKF? De skulle ju ge en förväntad meravkastning. Men då får man en stor risk i statens balansräkning, vilket vi inte vill ha.</textBlock>
    <textBlock ix="210">Anf. 49 LEIF JAKOBSSON (S):</textBlock>
    <textBlock ix="211">Fru talman! Visst skulle vi kunna diskutera hela Nordeaaffären. Det görs ju i medierna i dag. Staten har som passiv ägare antagligen medverkat till att priset vid den här försäljningen är lägre än vad det annars hade kunnat vara.</textBlock>
    <textBlock ix="212">Men det var inte riktigt det som jag var ute efter, utan jag var faktiskt ute efter just mellanskillnaden mellan den avkastning som vi kan anta att Nordea skulle ge 2014 och den ränta som Riksgälden lånar upp till. Det är alldeles uppenbart av statsrådets svar att vi nog har en gemensam uppfattning om att avkastningen skulle ha gett mer än den räntan.</textBlock>
    <textBlock ix="213">Då undrar jag: Kan vi läsa det i budgetpropositionen? Ni har ju ändå känt till att ni tänkte sälja aktierna. Kan vi se var någonstans regeringen tar höjd för minskade intäkter på grund av den här försäljningen?</textBlock>
    <textBlock ix="214">Anf. 50 Statsrådet PETER NORMAN (M):</textBlock>
    <textBlock ix="215">Fru talman! Ett konkret svar på frågan: I budgetpropositionen står det att vi har planer på att sälja företag för, om jag inte minns fel, 18 miljarder kronor i år och 15 miljarder kronor nästa år. Nu blir det en förskjutning på det till i år. Men jag tror att totalen blir ungefär likadan. Siffrorna för 2014 borde vara reliabla även efter den här affären.</textBlock>
    <textBlock ix="216">Men låt mig återigen ta den första frågan, som jag vet att man ställer och som är mycket intressant. Den gäller även för en privatperson. Om man tror att Nordeaaktier ger bättre avkastning än räntebärande papper bör man ta väldiga lån för att köpa Nordeaaktier. Men det gör inte de allra flesta människor, för de vill inte ha den risken.</textBlock>
    <textBlock ix="217">På samma sätt kan man diskutera när det gäller hela Sverige. Jag tycker inte att skattebetalarna i onödan ska behöva ta finansiella risker, vilket de gör om staten äger en massa Nordeaaktier.</textBlock>
    <textBlock ix="218">Den andra effekten som också är bra för skattebetalarna är att en lägre statsskuld gör oss mindre sårbara när och om en finansiell kris drabbar Sverige igen.</textBlock>
    <textBlock ix="219">Redovisning av bidrag till partierna</textBlock>
    <textBlock ix="220">Anf. 51 MARIA ABRAHAMSSON (M):</textBlock>
    <textBlock ix="221">Fru talman! Jag riktar min fråga till justitieministern och den gäller regeringens förslag om en lagreglerad skyldighet för partierna att redovisa de privata ekonomiska bidrag som de får.</textBlock>
    <textBlock ix="222">I höstens propositionsförteckning aviseras ett sådant lagförslag till december. Det förslag som nu finns och som har varit ute på remiss har fått en del kritik. Det gör mig något orolig för om tidsplanen håller.</textBlock>
    <textBlock ix="223">Min fråga är alltså: Vilka förutsättningar bedömer justitieministern att det finns för att regeringen och Justitiedepartementet kan presentera en proposition före jul?</textBlock>
    <textBlock ix="224">Anf. 52 Justitieminister BEATRICE ASK (M):</textBlock>
    <textBlock ix="225">Fru talman! Det är riktigt att Justitiedepartementet har tagit fram ett förslag om ökad insyn i partiernas och valkandidaternas finansiering. Detta har varit ute på remiss, och som vanligt finns det en massa synpunkter på de förslag som föreligger. Det handlar om att man årligen till Kammarkollegiet ska lämna en intäktsredovisning med uppgifter som gäller de intäkter som ett parti har fått på central, regional och lokal nivå. Partiets intäktsredovisning ska också innehålla uppgifter om intäkter som avser valkandidats personvalskampanj.</textBlock>
    <textBlock ix="226">Det är alltså många delar i detta som är viktiga, och man måste alltid ta intryck av de olika synpunkterna. Men vi har lagt förslaget i propositionsförteckningen därför att vår avsikt är att lägga fram en proposition till riksdagen i december 2013.</textBlock>
    <textBlock ix="227">Anf. 53 MARIA ABRAHAMSSON (M):</textBlock>
    <textBlock ix="228">Fru talman! Kommentarer kanske är överflödiga. Men jag konstaterar att vi kan se fram emot en proposition före jul.</textBlock>
    <textBlock ix="229">Åtgärder mot olagliga personregister</textBlock>
    <textBlock ix="230">Anf. 54 TERES LINDBERG (S):</textBlock>
    <textBlock ix="231">Fru talman! Jag skulle vilja rikta min fråga till Eskil Erlandsson, och den berör den registrering av romer som polisen i Skåne har gjort. Men min fråga är av mer allmän karaktär.</textBlock>
    <textBlock ix="232">Det är klart att vi är många som blir mycket upprörda över att den myndighet som är tillsatt för att upprätthålla lag och ordning begår brott av denna karaktär. Det för tankarna tillbaka till Förintelsen. Det är djupt olyckligt och hör inte hemma i en demokrati på 2000-talet.</textBlock>
    <textBlock ix="233">Då funderar man på vilka andra myndigheter som har register av detta slag. Jag är mycket tveksam till om regeringen här och nu kan garantera att så inte är fallet.</textBlock>
    <textBlock ix="234">Min fråga är helt enkelt: Vilka åtgärder kommer regeringen att vidta för att garantera att myndigheter inte förföljer människor och har olagliga register?</textBlock>
    <textBlock ix="235">Anf. 55 Landsbygdsminister ESKIL ERLANDSSON (C):</textBlock>
    <textBlock ix="236">Fru talman! Alla myndigheter som har någon typ av register har en inspektion eller motsvarande så att säga över sig som övervakar att de eventuella register som finns hos myndigheter följer den lagstiftning som finns. Utöver detta finns det en datainspektion som har det övergripande ansvaret för att se till att den lagstiftning som vi har på olika områden i vårt samhälle följs och efterlevs även av våra myndigheter.</textBlock>
    <textBlock ix="237">Anf. 56 TERES LINDBERG (S):</textBlock>
    <textBlock ix="238">Fru talman! Jag utgår från att även polisen granskas på samma sätt. Det är helt uppenbart att det inte redovisas och inte alla gånger framkommer vilka register som faktiskt finns. Jag tror att man kan göra ganska mycket, och jag tror att det är viktigt att regeringen här visar handlingskraft och är beredd att vidta åtgärder för att tillse att detta inte upprepas.</textBlock>
    <textBlock ix="239">Jag har själv varit borgarråd i Stockholms stad och varit ansvarig för bland annat denna typ av frågor. Där rensade vi ut registren. Vi tog hela arkivet över den förföljelse som Stockholms stad hade bedrivit av romer och gav det som en gåva till romerna själva. Även om det var någonting otäckt från början blev det någonting fint.</textBlock>
    <textBlock ix="240">Här kan regeringen göra gott och göra bot och bättring. Min uppmaning är därför: Vidta de åtgärder som behöver vidtas för att tillse att detta inte upprepas.</textBlock>
    <textBlock ix="241">Anf. 57 Landsbygdsminister ESKIL ERLANDSSON (C):</textBlock>
    <textBlock ix="242">Fru talman! Jag kan försäkra frågeställaren att denna fråga har en mycket hög prioritering, för att inte säga den högsta prioriteringen, i regeringsarbetet i dag. Jag tycker att justitieministern vid dagens sammankomst men också i allmänna ordalag gentemot till exempel medierna har visat att vi tar denna fråga på största allvar. Jag tror också att det har blivit en väckarklocka både för de övervakande myndigheterna och för myndigheter i allmänhet att se över om någonting eventuellt strider mot den lagstiftning som vi har på detta område i vårt samhälle.</textBlock>
    <textBlock ix="243">Lönekostnaderna inom försvaret</textBlock>
    <textBlock ix="244">Anf. 58 PETER JEPPSSON (S):</textBlock>
    <textBlock ix="245">Fru talman! Regeringen har ålagt Försvarsmakten att spara 500 miljoner kronor på sina lönekostnader. Försvarsmakten har svarat att reduceringar av organisationen bedöms leda till att förmågan att utveckla och vidmakthålla krigsförbanden reduceras till en nivå som påverkar iståndsättandet och vidmakthållandet av insatsorganisationen. Vidare säger Försvarsmakten att den operativa förmågan kommer att minska om åtgärderna genomförs, likaså förmågan att upprätthålla grundberedskap.</textBlock>
    <textBlock ix="246">När beslut fattades här i riksdagen 2009 om att låta värnplikten vara vilande varnade vi socialdemokrater för de ekonomiska följderna. Vi sade också att en förändring först måste analyseras och sedan eventuellt fattas beslut om. Regeringen valde att göra tvärtom. Nu har regeringen lagt till 200 miljoner kronor. Men faktum kvarstår att det ska sparas 300 miljoner kronor.</textBlock>
    <textBlock ix="247">Min fråga till försvarsministern är om hon kan garantera att den operativa förmågan och grundberedskapen inte drabbas eller försämras med anledning av besparingarna.</textBlock>
    <textBlock ix="248">Anf. 59 Försvarsminister KARIN ENSTRÖM (M):</textBlock>
    <textBlock ix="249">Fru talman! Jag tackar för frågan. Detta är en möjlighet för mig att vara mycket tydlig.</textBlock>
    <textBlock ix="250">Mitt fokus är att stärka Sveriges försvarsförmåga och att stärka Försvarsmaktens långsiktiga ekonomi. Detta gör vi genom att tillföra 1,4 miljarder kronor de närmaste fyra åren, förutom de tillskott som vi har gjort på materielsidan med början från detta år.</textBlock>
    <textBlock ix="251">Samtidigt arbetar vi tillsammans med Försvarsmakten med den långsiktiga ekonomin, där uppdraget i regeringsbeslut 5 handlar om att se över befarade kostnadsökningar för personal. Jag vill alltså vara mycket tydlig. Det handlar inte om sänkta anslag, och det handlar inte om besparingar. Det handlar om att vi ska säkerställa att den av riksdagen beslutade insatsorganisationen kan genomföras inom angivna ekonomiska ramar.</textBlock>
    <textBlock ix="252">Försvarsmakten har varnat för befarade kostnadsökningar framåt 2019. Då har vi mycket tydligt sagt: Se över era befarade kostnadsökningar.</textBlock>
    <textBlock ix="253">Anf. 60 PETER JEPPSSON (S):</textBlock>
    <textBlock ix="254">Fru talman! Jag tackar ministern för svaret. Ministern verkar säker i sitt svar. Tyvärr kan jag konstatera att det inte återspeglas ute i verksamheten eftersom man just nu sitter med dessa problem och tittar på lönekostnader och så vidare. Man jobbar med detta eftersom problemet finns nu.</textBlock>
    <textBlock ix="255">Om ett förband exempelvis behöver ha 250 personer i sin verksamhet enligt det faktiska antalet tjänster som finns men de ekonomiska ramarna tillåter 200 är det ett klart underskott. När man dessutom skulle behöva 275 personer på grund av bemanningsuppdrag, intern och extern utbildning, tjänstledighet, sjukdomar med mera går det inte längre att bedriva den verksamhet som man är ålagd att göra.</textBlock>
    <textBlock ix="256">Fru talman! Hur jag än räknar blir 200 miljoner minus 500 miljoner ett minus på 300 miljoner. I en i övrigt ansträngd ekonomi hos Försvarsmakten borde trots allt 300 miljoner mindre leda till en försämrad verksamhet.</textBlock>
    <textBlock ix="257">Min följdfråga blir: Vad avser ministern att göra för att säkerställa den operativa förmågan och grundberedskapen med tanke på hur läget ser ut i dag?</textBlock>
    <textBlock ix="258">Anf. 61 Försvarsminister KARIN ENSTRÖM (M):</textBlock>
    <textBlock ix="259">Fru talman! Här gäller det att vara tydlig och hålla reda på effekter på kort sikt och på lång sikt. Då säger jag återigen att min utgångspunkt är att vi ska stärka vår försvarsförmåga. Min utgångspunkt är att den reform som vi har beslutat om tillsammans här i Sveriges riksdag ska genomföras. Då kommer också den operativa förmågan att stärkas.</textBlock>
    <textBlock ix="260">Sedan jag tillträdde som minister har jag arbetat tillsammans med Försvarsmakten med den kortsiktiga ekonomin och med den långsiktiga ekonomin. Vi kan redan nu till nästa års budget föreslå en ökning av anslaget som bekostar just personal. Det handlar om att rekrytera, utbilda och öva personal. Det är en viktig del att bygga försvarsförmåga. Samtidigt arbetar vi med Försvarsmaktens långsiktiga ekonomi. När Försvarsmakten kommer och säger att man befarar en kostnadsökning framåt 2019 på 1,3 miljarder kronor per år säger jag: Se över era kostnader till 2019 – ingen besparing, ingen nedskärning.</textBlock>
    <textBlock ix="261">Den svenska banktillsynen</textBlock>
    <textBlock ix="262">Anf. 62 LARS HJÄLMERED (M):</textBlock>
    <textBlock ix="263">Fru talman! Jag riktar mig till finansmarknadsminister Norman med anledning av att staten i veckan sålde de återstående aktierna i Nordea. Att sälja dessa aktier var ett av många löften från Alliansen inför valet 2010. Att staten nu inte längre är ägare av Nordea gör att staten lämnar en roll både som lagreglerare och som ägare på den svenska bankmarknaden.</textBlock>
    <textBlock ix="264">Mot bakgrund av detta skulle jag vilja rikta en fråga till statsrådet om hur Peter Norman och den övriga regeringen ser på hur man kan utveckla den svenska banktillsynen när staten nu inte är ägare utan bara domare på den svenska bankmarknaden.</textBlock>
    <textBlock ix="265">Anf. 63 Statsrådet PETER NORMAN (M):</textBlock>
    <textBlock ix="266">Fru talman! Från alliansregeringens tillträde 2006 och fram till nu har Finansinspektionen fått mer än dubbelt så mycket resurser som tidigare.</textBlock>
    <textBlock ix="267">Vi är mycket drivande inom EU när det gäller att utveckla och förstärka banktillsyn och banklagstiftning.</textBlock>
    <textBlock ix="268">Jag tycker att det blir lättare att förklara, lättare att vara pedagogisk och lättare att föra samtal med bankerna om vi är utanför ägarskapet, framför allt när man talar med övriga stora banker i Sverige som vi inte är ägare i – SEB, Swedbank och Handelsbanken. Det är ett av många skäl till att vi gick ur Nordea. Ett annat skäl är att vi undandrar svenska skattebetalare en finansiell risk.</textBlock>
    <textBlock ix="269">Detta gör oss starkare i vår ambition att ytterligare skärpa de regleringskrav på bankerna som behövs för att göra hushållen stabila och lugna i tider av finansiell kris.</textBlock>
    <textBlock ix="270">Anf. 64 FÖRSTE VICE TALMANNEN:</textBlock>
    <textBlock ix="271">Jag tackar deltagarna från regeringen för dagens frågestund.</textBlock>
    <textBlock ix="272">3 § Avsägelser</textBlock>
  </contentBlock>
  <contentBlock ix="2" page="0">
    <textBlock ix="0">Förste vice talmannen meddelade</textBlock>
    <textBlock ix="1">att Ismail Kamil (FP) avsagt sig uppdraget som ledamot i utrikesutskottet,</textBlock>
    <textBlock ix="2">att Lars Hjälmered (M) avsagt sig uppdragen som ledamot i miljö- och jordbruksutskottet och som ledamot i EU-nämnden,</textBlock>
    <textBlock ix="3">att Jessica Polfjärd (M) avsagt sig uppdraget som ledamot i näringsutskottet,</textBlock>
    <textBlock ix="4">att Karin Åström (S) avsagt sig uppdraget som ledamot i näringsutskottet,</textBlock>
    <textBlock ix="5">att Fredrik Malm (FP) avsagt sig uppdraget som suppleant i utrikesutskottet,</textBlock>
    <textBlock ix="6">att Sarah McPhee avsagt sig uppdraget som ledamot i styrelsen för Stiftelsen Riksbankens Jubileumsfond och</textBlock>
    <textBlock ix="7">att Gudrun Antemar avsagt sig uppdraget som riksrevisor från och med den 15 oktober.</textBlock>
  </contentBlock>
  <contentBlock ix="3" page="0">
    <textBlock ix="0">Kammaren biföll dessa avsägelser.</textBlock>
    <textBlock ix="1">4 § Anmälan om kompletteringsval</textBlock>
  </contentBlock>
  <contentBlock ix="4" page="0">
    <textBlock ix="0">Förste vice talmannen meddelade</textBlock>
    <textBlock ix="1">att Folkpartiet Liberalernas riksdagsgrupp på grund av uppkomna vakanser anmält Fredrik Malm som ledamot i utrikesutskottet och Ismail Kamil som suppleant i utrikesutskottet,</textBlock>
    <textBlock ix="2">att Moderata samlingspartiets riksdagsgrupp på grund av uppkomna vakanser anmält Lars Hjälmered som ledamot i näringsutskottet och Jessica Polfjärd som ledamot i arbetsmarknadsutskottet samt</textBlock>
    <textBlock ix="3">att Hans Mertzig på grund av uppkommen vakans anmälts som ledamot i styrelsen för Stiftelsen Riksbankens Jubileumsfond.</textBlock>
  </contentBlock>
  <contentBlock ix="5" page="0">
    <textBlock ix="0">Förste vice talmannen förklarade valda till</textBlock>
  </contentBlock>
  <contentBlock ix="6" page="0">
    <textBlock ix="0">ledamot i utrikesutskottet</textBlock>
  </contentBlock>
  <contentBlock ix="9" page="0">
    <textBlock ix="0">ledamot i näringsutskottet</textBlock>
  </contentBlock>
  <contentBlock ix="12" page="0">
    <textBlock ix="0">ledamot i arbetsmarknadsutskottet</textBlock>
  </contentBlock>
  <contentBlock ix="15" page="0">
    <textBlock ix="0">suppleant i utrikesutskottet</textBlock>
  </contentBlock>
  <contentBlock ix="18" page="0">
    <textBlock ix="0">ledamot i styrelsen för Stiftelsen Riksbankens Jubileumsfond</textBlock>
  </contentBlock>
  <contentBlock ix="20" page="0">
    <textBlock ix="0">5 § Utökning av antalet suppleanter</textBlock>
  </contentBlock>
  <contentBlock ix="21" page="0">
    <textBlock ix="0">Valberedningen hade tillstyrkt att antalet suppleanter i justitieutskottet skulle utökas från 25 till 26.</textBlock>
  </contentBlock>
  <contentBlock ix="22" page="0">
    <textBlock ix="0">Kammaren medgav denna utökning.</textBlock>
    <textBlock ix="1">6 § Val av extra suppleant</textBlock>
  </contentBlock>
  <contentBlock ix="23" page="0">
    <textBlock ix="0">Val av extra suppleant i justitieutskottet företogs.</textBlock>
  </contentBlock>
  <contentBlock ix="24" page="0">
    <textBlock ix="0">Kammaren valde i enlighet med valberedningens förslag till</textBlock>
  </contentBlock>
  <contentBlock ix="25" page="0">
    <textBlock ix="0">suppleant i justitieutskottet</textBlock>
  </contentBlock>
  <contentBlock ix="27" page="0">
    <textBlock ix="0">7 § Anmälan om ordförande i utskott</textBlock>
  </contentBlock>
  <contentBlock ix="28" page="0">
    <textBlock ix="0">Förste vice talmannen anmälde att Betty Malmberg (M) valts till ordförande i utbildningsutskottet under tiden den 19 september–8 december.</textBlock>
    <textBlock ix="1">8 § Meddelanden om ändringar i kammarens sammanträdesplan</textBlock>
  </contentBlock>
  <contentBlock ix="29" page="0">
    <textBlock ix="0">Förste vice talmannen meddelade</textBlock>
    <textBlock ix="1">att bordläggningsplenum skulle äga rum måndagen den 18 november kl. 15.00 samt</textBlock>
    <textBlock ix="2">att votering skulle äga rum tisdagen den 10 december kl. 13.30 , inte kl. 13.00 som tidigare aviserats.</textBlock>
    <textBlock ix="3">9 § Anmälan om subsidiaritetsprövning</textBlock>
  </contentBlock>
  <contentBlock ix="30" page="0">
    <textBlock ix="0">Förste vice talmannen anmälde att utdrag ur följande protokoll i ärenden om subsidiaritetsprövning av EU-förslag inkommit:</textBlock>
  </contentBlock>
  <contentBlock ix="38" page="0">
    <textBlock ix="0">10 § Anmälan om uppteckningar vid EU-nämndens sammanträden</textBlock>
  </contentBlock>
  <contentBlock ix="39" page="0">
    <textBlock ix="0">Förste vice talmannen anmälde att uppteckningar från EU-nämndens sammanträden fredagen den 12 juli och fredagen den 19 juli inkommit.</textBlock>
    <textBlock ix="1">11 § Anmälan om faktapromemorior</textBlock>
  </contentBlock>
  <contentBlock ix="40" page="0">
    <textBlock ix="0">Förste vice talmannen anmälde att följande faktapromemorior om förslag från Europeiska kommissionen inkommit och överlämnats till utskott:</textBlock>
    <textBlock ix="1">KOM(2013) 535</textBlock>
  </contentBlock>
  <contentBlock ix="41" page="0">
    <textBlock ix="0">KOM(2013) 598</textBlock>
  </contentBlock>
  <contentBlock ix="42" page="0">
    <textBlock ix="0">KOM(2013) 343</textBlock>
  </contentBlock>
  <contentBlock ix="43" page="0">
    <textBlock ix="0">12 § Anmälan om fördröjt svar på interpellation</textBlock>
  </contentBlock>
  <contentBlock ix="44" page="0">
    <textBlock ix="0">Följande skrivelse hade inkommit till riksdagen:</textBlock>
  </contentBlock>
  <contentBlock ix="45" page="0">
    <textBlock ix="0">Interpellation 2013/14:1</textBlock>
  </contentBlock>
  <contentBlock ix="48" page="0">
    <textBlock ix="0">Interpellation 2013/14:1 Resurser i äldreomsorgen</textBlock>
  </contentBlock>
  <contentBlock ix="49" page="0">
    <textBlock ix="0">Interpellationen kommer att besvaras fredagen den 4 oktober 2013.</textBlock>
    <textBlock ix="1">Skälet till dröjsmålet är redan inbokade engagemang.</textBlock>
  </contentBlock>
  <contentBlock ix="53" page="0">
    <textBlock ix="0">Marianne Jenryd</textBlock>
  </contentBlock>
  <contentBlock ix="55" page="0">
    <textBlock ix="0">13 § Ärenden för hänvisning till utskott</textBlock>
  </contentBlock>
  <contentBlock ix="56" page="0">
    <textBlock ix="0">Följande dokument hänvisades till utskott:</textBlock>
  </contentBlock>
  <contentBlock ix="58" page="0">
    <textBlock ix="0">den 13 november</textBlock>
  </contentBlock>
  <contentBlock ix="60" page="0">
    <textBlock ix="0">den 13 november</textBlock>
  </contentBlock>
  <contentBlock ix="61" page="0">
    <textBlock ix="0">14 § Bordläggning</textBlock>
  </contentBlock>
  <contentBlock ix="62" page="0">
    <textBlock ix="0">Följande dokument anmäldes och bordlades:</textBlock>
  </contentBlock>
  <contentBlock ix="73" page="0">
    <textBlock ix="0">15 § Anmälan om interpellationer</textBlock>
  </contentBlock>
  <contentBlock ix="74" page="0">
    <textBlock ix="0">Följande interpellationer hade framställts:</textBlock>
  </contentBlock>
  <contentBlock ix="75" page="0">
    <textBlock ix="0">den 19 september</textBlock>
  </contentBlock>
  <contentBlock ix="78" page="0">
    <textBlock ix="0">Hannah Bergstedt</textBlock>
  </contentBlock>
  <contentBlock ix="81" page="0">
    <textBlock ix="0">Berit Högman</textBlock>
  </contentBlock>
  <contentBlock ix="84" page="0">
    <textBlock ix="0">Leif Pettersson</textBlock>
  </contentBlock>
  <contentBlock ix="87" page="0">
    <textBlock ix="0">Jens Holm</textBlock>
  </contentBlock>
  <contentBlock ix="90" page="0">
    <textBlock ix="0">Hans Ekström</textBlock>
  </contentBlock>
  <contentBlock ix="93" page="0">
    <textBlock ix="0">den 23 september</textBlock>
  </contentBlock>
  <contentBlock ix="96" page="0">
    <textBlock ix="0">Helene Petersson</textBlock>
  </contentBlock>
  <contentBlock ix="100" page="0">
    <textBlock ix="0">Jens Holm</textBlock>
  </contentBlock>
  <contentBlock ix="103" page="0">
    <textBlock ix="0">den 24 september</textBlock>
  </contentBlock>
  <contentBlock ix="106" page="0">
    <textBlock ix="0">Kent Ekeroth</textBlock>
  </contentBlock>
  <contentBlock ix="109" page="0">
    <textBlock ix="0">Ingela Nylund Watz</textBlock>
  </contentBlock>
  <contentBlock ix="112" page="0">
    <textBlock ix="0">Tomas Eneroth</textBlock>
  </contentBlock>
  <contentBlock ix="115" page="0">
    <textBlock ix="0">Isak From</textBlock>
  </contentBlock>
  <contentBlock ix="118" page="0">
    <textBlock ix="0">den 25 september</textBlock>
  </contentBlock>
  <contentBlock ix="121" page="0">
    <textBlock ix="0">Leif Jakobsson</textBlock>
  </contentBlock>
  <contentBlock ix="124" page="0">
    <textBlock ix="0">Interpellationerna redovisas i bilaga som fogats till riksdagens snabbprotokoll tisdagen den 1 oktober.</textBlock>
    <textBlock ix="1">16 § Anmälan om frågor för skriftliga svar</textBlock>
  </contentBlock>
  <contentBlock ix="125" page="0">
    <textBlock ix="0">Följande frågor för skriftliga svar hade framställts:</textBlock>
  </contentBlock>
  <contentBlock ix="126" page="0">
    <textBlock ix="0">den 19 september</textBlock>
  </contentBlock>
  <contentBlock ix="129" page="0">
    <textBlock ix="0">Hannah Bergstedt</textBlock>
  </contentBlock>
  <contentBlock ix="132" page="0">
    <textBlock ix="0">Marie Nordén</textBlock>
  </contentBlock>
  <contentBlock ix="135" page="0">
    <textBlock ix="0">Leif Pettersson</textBlock>
  </contentBlock>
  <contentBlock ix="138" page="0">
    <textBlock ix="0">den 20 september</textBlock>
  </contentBlock>
  <contentBlock ix="141" page="0">
    <textBlock ix="0">Leif Pettersson</textBlock>
  </contentBlock>
  <contentBlock ix="144" page="0">
    <textBlock ix="0">den 23 september</textBlock>
  </contentBlock>
  <contentBlock ix="147" page="0">
    <textBlock ix="0">Markus Wiechel</textBlock>
  </contentBlock>
  <contentBlock ix="150" page="0">
    <textBlock ix="0">den 24 september</textBlock>
  </contentBlock>
  <contentBlock ix="153" page="0">
    <textBlock ix="0">Jens Holm</textBlock>
  </contentBlock>
  <contentBlock ix="156" page="0">
    <textBlock ix="0">Leif Pettersson</textBlock>
  </contentBlock>
  <contentBlock ix="159" page="0">
    <textBlock ix="0">Mats Pertoft</textBlock>
  </contentBlock>
  <contentBlock ix="162" page="0">
    <textBlock ix="0">den 25 september</textBlock>
  </contentBlock>
  <contentBlock ix="165" page="0">
    <textBlock ix="0">Lars Eriksson</textBlock>
  </contentBlock>
  <contentBlock ix="168" page="0">
    <textBlock ix="0">Leif Jakobsson</textBlock>
  </contentBlock>
  <contentBlock ix="171" page="0">
    <textBlock ix="0">Lena Olsson</textBlock>
  </contentBlock>
  <contentBlock ix="174" page="0">
    <textBlock ix="0">den 26 september</textBlock>
  </contentBlock>
  <contentBlock ix="177" page="0">
    <textBlock ix="0">Hannah Bergstedt</textBlock>
  </contentBlock>
  <contentBlock ix="180" page="0">
    <textBlock ix="0">Hannah Bergstedt</textBlock>
  </contentBlock>
  <contentBlock ix="183" page="0">
    <textBlock ix="0">Maria Stenberg</textBlock>
  </contentBlock>
  <contentBlock ix="186" page="0">
    <textBlock ix="0">Raimo Pärssinen</textBlock>
  </contentBlock>
  <contentBlock ix="189" page="0">
    <textBlock ix="0">Frågorna redovisas i bilaga som fogats till riksdagens snabbprotokoll tisdagen den 1 oktober.</textBlock>
    <textBlock ix="1">17 § Anmälan om skriftliga svar på frågor</textBlock>
  </contentBlock>
  <contentBlock ix="190" page="0">
    <textBlock ix="0">Skriftliga svar på följande frågor hade inkommit:</textBlock>
  </contentBlock>
  <contentBlock ix="191" page="0">
    <textBlock ix="0">den 23 september</textBlock>
  </contentBlock>
  <contentBlock ix="194" page="0">
    <textBlock ix="0">Peter Hultqvist</textBlock>
  </contentBlock>
  <contentBlock ix="197" page="0">
    <textBlock ix="0">den 25 september</textBlock>
  </contentBlock>
  <contentBlock ix="200" page="0">
    <textBlock ix="0">Phia Andersson</textBlock>
  </contentBlock>
  <contentBlock ix="203" page="0">
    <textBlock ix="0">Pia Nilsson</textBlock>
  </contentBlock>
  <contentBlock ix="206" page="0">
    <textBlock ix="0">Carina Hägg</textBlock>
  </contentBlock>
  <contentBlock ix="209" page="0">
    <textBlock ix="0">Mats Pertoft</textBlock>
  </contentBlock>
  <contentBlock ix="212" page="0">
    <textBlock ix="0">Roger Haddad</textBlock>
  </contentBlock>
  <contentBlock ix="215" page="0">
    <textBlock ix="0">Amineh Kakabaveh</textBlock>
  </contentBlock>
  <contentBlock ix="218" page="0">
    <textBlock ix="0">Gunilla Carlsson</textBlock>
  </contentBlock>
  <contentBlock ix="222" page="0">
    <textBlock ix="0">Hannah Bergstedt</textBlock>
  </contentBlock>
  <contentBlock ix="225" page="0">
    <textBlock ix="0">Marie Nordén</textBlock>
  </contentBlock>
  <contentBlock ix="228" page="0">
    <textBlock ix="0">Leif Pettersson</textBlock>
  </contentBlock>
  <contentBlock ix="231" page="0">
    <textBlock ix="0">Peter Hultqvist</textBlock>
  </contentBlock>
  <contentBlock ix="234" page="0">
    <textBlock ix="0">Carina Adolfsson Elgestam</textBlock>
  </contentBlock>
  <contentBlock ix="237" page="0">
    <textBlock ix="0">Johan Löfstrand</textBlock>
  </contentBlock>
  <contentBlock ix="240" page="0">
    <textBlock ix="0">Anders Karlsson</textBlock>
  </contentBlock>
  <contentBlock ix="243" page="0">
    <textBlock ix="0">Anders Karlsson</textBlock>
  </contentBlock>
  <contentBlock ix="246" page="0">
    <textBlock ix="0">Mikael Damberg</textBlock>
  </contentBlock>
  <contentBlock ix="249" page="0">
    <textBlock ix="0">Josefin Brink</textBlock>
  </contentBlock>
  <contentBlock ix="252" page="0">
    <textBlock ix="0">Carina Hägg</textBlock>
  </contentBlock>
  <contentBlock ix="255" page="0">
    <textBlock ix="0">Mats Pertoft</textBlock>
  </contentBlock>
  <contentBlock ix="258" page="0">
    <textBlock ix="0">Carina Hägg</textBlock>
  </contentBlock>
  <contentBlock ix="261" page="0">
    <textBlock ix="0">Svaren redovisas i bilaga som fogats till riksdagens snabbprotokoll tisdagen den 1 oktober.</textBlock>
    <textBlock ix="1">18 § Kammaren åtskildes kl. 15.04.</textBlock>
  </contentBlock>
  <contentBlock ix="263" page="0">
    <textBlock ix="0">Förhandlingarna leddes av förste vice talmannen.</textBlock>
  </contentBlock>
  <contentBlock ix="271" page="0">
    <textBlock ix="0">/Eva-Lena Ekman</textBlock>
  </contentBlock>
</protocol>
