<protocol id="prot-199596--74">
  <contentBlock page="0" id="i-689767beb6a58469">
    <textBlock id="i-b33b9fd775ae53d6">Det justerade protokollet beräknas utkomma om 3 veckor</textBlock>
  </contentBlock>
  <contentBlock page="0" id="i-d41bc77b7e8fcd2f">
    <textBlock id="i-9cf699f7799c40fc"/>
    <textBlock id="i-5936a9938e128b7c">____________________________________________________________________</textBlock>
  </contentBlock>
  <contentBlock page="0" id="i-b5119be40c320bc8">
    <textBlock id="i-1713f922b94cd762"/>
    <textBlock id="i-891045c27a3b9770">1 §   Regeringsförklaring</textBlock>
  </contentBlock>
  <contentBlock page="0" id="i-79a3fc088db1626a">
    <textBlock id="i-f12ef08a649046f3">Anf.  1  Statsminister  GÖRAN</textBlock>
    <textBlock id="i-2de66110ed9d3310">PERSSON (s)</textBlock>
  </contentBlock>
  <contentBlock page="0" id="i-0f4d47ee2ef0da1f">
    <textBlock id="i-027f845a983a27c4">Fru talman, ärade ledamöter av Sveriges riksdag!</textBlock>
    <textBlock id="i-963e380f0da4400e">Att minska arbetslösheten är den främsta och allt annat överskuggande uppgiften för min regering.</textBlock>
    <textBlock id="i-507e32e3d06b648e">Målet är att Sverige år 2000 skall ha halverat den öppna arbetslösheten till 4 %.</textBlock>
  </contentBlock>
  <contentBlock page="0" id="i-7597b96c8ae12899">
    <textBlock id="i-e29ad43740c41af9">Fundamenten för ett gott samhälle undergrävs av dagens höga arbetslöshet. Såväl samhällsekonomi som moral och vilja försvagas. Ytterst handlar kampen för arbete om att hålla samman Sverige.</textBlock>
  </contentBlock>
  <contentBlock page="0" id="i-9935b8e51ea1e9b2">
    <textBlock id="i-b0a43bbac638cfda">Regeringens politik mot arbetslösheten skall bygga på fyra hörnstenar:</textBlock>
  </contentBlock>
  <contentBlock page="0" id="i-455d6f8fda19a258">
    <textBlock id="i-afde63d1c3a511fd">Den första hörnstenen är stabila och uthålliga finanser.</textBlock>
  </contentBlock>
  <contentBlock page="0" id="i-4e1922726c18a3da">
    <textBlock id="i-7d9cd412bea19eb5">Goda statsfinanser är grunden för alla politiska ambitioner. Saneringen av de offentliga finanserna skall fortsätta. Målet är att 1997 begränsa underskottet till mindre än 3 % av BNP och att Sverige år 1998</textBlock>
    <textBlock id="i-612e2a80aaadd94f">skall ha de offentliga finanserna i balans. En ny budgetprocess med en starkare budgetuppföljning och nominella utgiftstak skapar goda förutsättningar att påbörja den nödvändiga minskningen av den offentliga skuldbördan. Prisökningarna har pressats ned till under 2 %. Inflationen skall bibehållas på en låg nivå.</textBlock>
    <textBlock id="i-7204eafeb7e52ef2">Därmed skapas utrymme för fortsatta räntenedgångar.</textBlock>
  </contentBlock>
  <contentBlock page="0" id="i-490bad5db2af9141">
    <textBlock id="i-1df5bcec06edafea">Regeringen kan under inga omständigheter acceptera att välfärdssamhället återigen undermineras av stora underskott och en skenande statsskuld.</textBlock>
  </contentBlock>
  <contentBlock page="0" id="i-994174404fce903a">
    <textBlock id="i-5a551e2dc042e0a2">Den andra hörnstenen är goda villkor för företag och företagande.</textBlock>
  </contentBlock>
  <contentBlock page="0" id="i-51beda2db8fb603a">
    <textBlock id="i-cf811fec07b47c41">Sverige är ett bra land för företagsamhet. Här finns en flexibel ekonomi, ett konstruktivt samarbetsklimat och en kunnig och välutbildad arbetskraft.</textBlock>
    <textBlock id="i-350e8bf47971aa12">Regeringen kommer att ytterligare förbättra företagandets villkor.</textBlock>
  </contentBlock>
  <contentBlock page="0" id="i-742e6dabcbfb8f83">
    <textBlock id="i-f38aeb58dc1c44a9">Antalet nya arbeten i små och medelstora företag har ökat kraftigt. Det är en sund utveckling som skall stärkas genom kompetensutveckling, innovationsstöd, kapitalförsörjning och företagsstöd. Regeringens samlade politik skall ge förbättrade möjligheter till nystartande, utveckling och expansion.</textBlock>
  </contentBlock>
  <contentBlock page="0" id="i-acdd6c2ada494851">
    <textBlock id="i-d12ebb04aaa55cfa">Näringspolitikens lokala och regionala roll skall framhävas. Därigenom kan den regionala utvecklingen stärkas, EU:s strukturfonder utnyttjas bättre och näringslivet främjas.</textBlock>
  </contentBlock>
  <contentBlock page="0" id="i-cfb179e3341cff43">
    <textBlock id="i-46660bade08f3775">Kommunernas roll i arbetsmarknadspolitiken utvecklas. Det är kommunerna som har kunskaperna om de lokala förutsättningarna och lösningarna.</textBlock>
  </contentBlock>
  <contentBlock page="0" id="i-36f6be0543b19fbb">
    <textBlock id="i-7cdd8afcecf53ed2">Ekonomisk brottslighet skall bekämpas - både för att hävda samhällsmoralen och för att tillse att hederliga företagare inte drabbas av osund konkurrens.</textBlock>
  </contentBlock>
  <contentBlock page="0" id="i-7f13c930955aa162">
    <textBlock id="i-2cb23e8b78f55450">Kapitalförsörjningen skall förbättras genom införandet av en sjätte AP-fond med stora möjligheter att placera sina tillgångar i små och medelstora företag.</textBlock>
  </contentBlock>
  <contentBlock page="0" id="i-c67f6cc8d0f68d82">
    <textBlock id="i-b7df67271685c607">Regeringen eftersträvar en stabilare och mer förutsägbar politik för att förbättra företagens investeringsmöjligheter och stärka den inhemska efterfrågan.</textBlock>
  </contentBlock>
  <contentBlock page="0" id="i-1ba70945921df46e">
    <textBlock id="i-345c26e9a2667b76">Den tredje hörnstenen är det livslånga lärandet.</textBlock>
  </contentBlock>
  <contentBlock page="0" id="i-658bc7421217b4de">
    <textBlock id="i-0266e825b827a357">Sverige skall konkurrera med hög kompetens, inte med låga löner. Idén om det livslånga lärandet skall förverkligas.</textBlock>
  </contentBlock>
  <contentBlock page="0" id="i-bb9a1f039d20f755">
    <textBlock id="i-a2d3c306f54823d4">Skolan, förskolan och skolbarnomsorgen skall integreras för att förbättra grundskolans första viktiga år. Gymnasieskolans kvalitet skall höjas och den eftergymnasiala utbildningen byggas ut.</textBlock>
  </contentBlock>
  <contentBlock page="0" id="i-35454febd6700810">
    <textBlock id="i-432d90dab32795e9">Ytterligare 100 000 personer skall få möjlighet till reguljär utbildning, varav 70 000 i vuxenutbildning.</textBlock>
    <textBlock id="i-71115f3d53f44b98">De som hittills har fått minst del av samhällets utbildningsresurser skall prioriteras. Arbetslösa skall få möjlighet att skaffa sig en gymnasieutbildning.</textBlock>
  </contentBlock>
  <contentBlock page="0" id="i-9b04014bc79fdb81">
    <textBlock id="i-1037c67ceadb0721">Den svenska högre utbildningen och forskningen skall även fortsättningsvis hålla världsklass. Den tvärvetenskapliga och den tillämpade forskningen skall stärkas och forskningssamarbetet mellan EU-</textBlock>
    <textBlock id="i-51e19c58a7e9966f">länderna utnyttjas fullt ut. Genom att bygga ut högskolan över hela landet ges ett kraftfullt stöd för regional utveckling. Det ger framtidshopp, det stimulerar näringslivet, och det skapar nya jobb.</textBlock>
  </contentBlock>
  <contentBlock page="0" id="i-a05280d16c283163">
    <textBlock id="i-c152f5dcebe925c9">Den fjärde hörnstenen är ett nytt kontrakt för samverkan.</textBlock>
  </contentBlock>
  <contentBlock page="0" id="i-65caf30ea50d2bf9">
    <textBlock id="i-32c8b2fd13db2395">Samförstånd har varit basen för den stabilitet och framtidstro som så länge har präglat det svenska samhället. Samarbete är nyckeln i kampen för full sysselsättning.</textBlock>
  </contentBlock>
  <contentBlock page="0" id="i-388587017987166a">
    <textBlock id="i-7495685a806c391c">En minskad arbetslöshet måste kombineras med en inflation på god europeisk nivå. Det kräver att både de fackliga organisationerna och arbetsgivarna tar ett unikt ansvar för förändringar i förhandlingsoch lönebildningssystemet samt för arbetsrätten. I</textBlock>
    <textBlock id="i-4bc5f31d6779ee60">sista hand har regering och riksdag ansvaret för stabiliteten på arbetsmarknaden.</textBlock>
  </contentBlock>
  <contentBlock page="0" id="i-2970bb519d697481">
    <textBlock id="i-22371c749959f71f">Lika lön för lika arbete är en grundläggande strävan. Kvinnor och män skall ha samma möjligheter att försörja sig själva och kombinera ett utvecklande yrkesliv med ett aktivt föräldraskap.</textBlock>
  </contentBlock>
  <contentBlock page="0" id="i-a29faa31098d848c">
    <textBlock id="i-7e2a283adfa40648">Invandrarnas särskilda kompetens skall tas bättre till vara. Därmed stärks Sveriges möjligheter i den ökande internationaliseringen.</textBlock>
  </contentBlock>
  <contentBlock page="0" id="i-0c59d1b73e50dfa0">
    <textBlock id="i-307066ac0ac7784d">Inom Europeiska unionen sluter nu allt fler länder upp bakom tanken att utarbeta gemensamma ambitioner för kampen mot arbetslöshet. Det är en framgång.</textBlock>
    <textBlock id="i-bc09957c864f95eb">För att intensifiera detta arbete är det av stor vikt att ett särskilt kapitel om sysselsättning skrivs in i EU:s fördrag.</textBlock>
  </contentBlock>
  <contentBlock page="0" id="i-e3673a97073cad4a">
    <textBlock id="i-b527c80d26909e8a">Uthålliga statsfinanser, goda villkor för företagande, ett livslångt lärande och ett kontrakt för samverkan är de fyra hörnstenarna. På denna grund bjuder regeringen in de politiska partierna, arbetsmarknadens parter och hela svenska folket att gemensamt betvinga arbetslösheten. Endast så kan vi förverkliga våra bästa drömmars Sverige.</textBlock>
  </contentBlock>
  <contentBlock page="0" id="i-e82483ccfd32fb21">
    <textBlock id="i-bc435b1cab389578">* * *</textBlock>
  </contentBlock>
  <contentBlock page="0" id="i-411e57dfc8f97df2">
    <textBlock id="i-ccc8fe2f3aa7a0ee">Globaliseringen och internationaliseringen har dramatiskt förändrat politikens möjligheter och människors liv. Trygghet är inte längre bara en nationell angelägenhet. För att lösa de stora och långsiktiga frågorna om fred, demokrati, trygghet och miljö krävs ett aktivt internationellt samarbete. Därför koncentreras politiken till fyra områden.</textBlock>
  </contentBlock>
  <contentBlock page="0" id="i-d96526e954008016">
    <textBlock id="i-da8e35e3a8611aa5">1. EU-samarbetet skall bättre tas till vara.</textBlock>
  </contentBlock>
  <contentBlock page="0" id="i-1953303ab001aaf7">
    <textBlock id="i-df29a68a36e1bf49">Sveriges medlemskap i Europeiska unionen bygger på en lång tradition av internationellt engagemang, solidaritet och samarbete. Regeringen kommer aktivt att utnyttja de möjligheter som Sveriges medlemskap ger att skapa välfärd och gemensam säkerhet i vår del av världen. EU-frågorna skall ges en ökad tyngd i den inrikespolitiska processen.</textBlock>
  </contentBlock>
  <contentBlock page="0" id="i-c883642dd91a989c">
    <textBlock id="i-edcd2b362e1bfee9">Den regeringskonferens om EU:s framtid som inleds om några dagar bör bana väg för EU:s utvidgning. Därtill skall Sverige aktivt driva frågorna om minskad arbetslöshet, ökad öppenhet och god miljö.</textBlock>
  </contentBlock>
  <contentBlock page="0" id="i-4feee48fda398fb4">
    <textBlock id="i-5b31b44c13705452">2. Fred, demokrati och social rättvisa skall säkras i hela världen.</textBlock>
  </contentBlock>
  <contentBlock page="0" id="i-8e83c75db5799c14">
    <textBlock id="i-e68075a686381eee">Sveriges engagemang och ansvar stannar inte vid</textBlock>
    <textBlock id="i-4b828945c4a07e1f">Europas gränser. Förenta nationerna utgör det viktigaste redskapet för internationell fred och säkerhet och för att hantera de globala hoten mot människans överlevnad. Därför engagerar sig regeringen med kraft i FN:s akuta svårigheter och i behovet av reformer. Sveriges kandidatur till FN:s säkerhetsråd är ett uttryck för vårt orubbliga stöd för ett effektivt internationellt samarbete. Vi vill föra kampen vidare för social rättvisa, mänskliga rättigheter och en fortsatt nedrustning i världen.</textBlock>
  </contentBlock>
  <contentBlock page="0" id="i-dca0af6f080c5282">
    <textBlock id="i-c5fa4e607e896836">En värld i djup obalans, ekonomiskt och socialt, blir aldrig säker. Därför fullföljer regeringen traditionen av ett aktivt engagemang för folken i Mellanöstern, Afrika, Asien och Latinamerika.</textBlock>
  </contentBlock>
  <contentBlock page="0" id="i-cc979993e4d83588">
    <textBlock id="i-eac3849f04b963d9">Sveriges militära alliansfrihet, syftande till att vårt land skall kunna var neutralt i händelse av krig i vårt närområde, består. Alliansfriheten kombineras med ett aktivt ansvarstagande för säkerheten också i vår omvärld.</textBlock>
  </contentBlock>
  <contentBlock page="0" id="i-60e7b1dea3f3c023">
    <textBlock id="i-1e4f6bb9a28c219e">Svensk frivillig personal utför en viktig och riskfylld uppgift i Bosnien. Genom vårt deltagande i fredsstyrkan IFOR ger Sverige ett konkret bidrag till de internationella ansträngningarna att bistå parterna i det sargade landet att uppnå en varaktig fred.</textBlock>
  </contentBlock>
  <contentBlock page="0" id="i-28e62239fe201f17">
    <textBlock id="i-2e75c2e9215a978c">De nya demokratierna är bräckliga och utsatta för svåra påfrestningar. De behöver vårt stöd i arbetet med att åter bygga upp sina samhällen och sina ekonomier. Vi stärker Sverige genom att hjälpa andra.</textBlock>
  </contentBlock>
  <contentBlock page="0" id="i-e36614c8779ea60d">
    <textBlock id="i-67bf17a84a924747">Östersjökonferensen i Visby i maj blir ett viktigt startskott för en bred offensiv för utveckling och förnyelse runt Östersjön. Östersjön skall åter göras till ett hav som förenar, utvecklar och berikar människor.</textBlock>
    <textBlock id="i-a2322661b125a77f">Därigenom kan en trygg grundval för demokrati och fred skapas.</textBlock>
  </contentBlock>
  <contentBlock page="0" id="i-492f0037b073565e">
    <textBlock id="i-a6c034130340dc77">3. Miljön skall bli en tydlig och långsiktig prioritering.</textBlock>
  </contentBlock>
  <contentBlock page="0" id="i-cedd7207c43bd204">
    <textBlock id="i-0627aafa414b0f0b">Hotet mot miljön är ett hot mot livet självt. Regeringens ambition är att Sverige skall vara en pådrivande internationell kraft och ett föregångsland i strävan att skapa ett hållbart samhälle. De ekologiska kraven kan leda till nästa stora språng i tillväxten. Det krävs aktiva medborgare, men också en tydlig politik, för att befrämja ett ökat kretsloppstänkande.</textBlock>
  </contentBlock>
  <contentBlock page="0" id="i-3b42cf831fb1fdff">
    <textBlock id="i-e46d138b60541741">Ett nytt energisystem skall utvecklas. Avvecklingen av kärnkraften bör inledas under mandatsperioden och därefter fortsätta i jämn takt. Den skall ske på ett sådant sätt att den elintensiva industrins konkurrensläge inte äventyras. På grundval av 1991 års energiöverenskommelse, Energikommissionens betänkande och remissvaren på detta inbjuds samtliga riksdagspartier till överläggningar om energipolitiken.</textBlock>
  </contentBlock>
  <contentBlock page="0" id="i-22584063b0a3bbf8">
    <textBlock id="i-259c24f9632391f9">4. Trygghet och ansvar skall prägla samhället.</textBlock>
  </contentBlock>
  <contentBlock page="0" id="i-e2816a5a2f0422c4">
    <textBlock id="i-ff07e01cbbc38fb4">Den svenska välfärden skall omfatta alla. Den generella välfärden är effektiv och oöverträffad i sin förmåga att skapa rättvisa och trygghet för var och en.</textBlock>
    <textBlock id="i-db4ad5e2a105aa3b">Den möjliggör för människan att fullt ut använda sin vilja och sin kapacitet.</textBlock>
  </contentBlock>
  <contentBlock page="0" id="i-2dea134555ec98cc">
    <textBlock id="i-3f82c11bff70259f">Socialförsäkringarna och bidragssystemen skall ge trygghet i en föränderlig vardag. Bidrag och försäkringar skall anpassas till det förhållandet att byten av yrken, liksom byten mellan arbete, studier och egenföretagande, har blivit vanligare. Fusk och överutnyttjande av systemen kan aldrig tolereras och skall bekämpas.</textBlock>
  </contentBlock>
  <contentBlock page="0" id="i-f5bf34766454b0dc">
    <textBlock id="i-c00b6b9c314afe4b">Välfärd förutsätter en rättvis fördelning. I hela världen ser vi att orättvisor och ofärd leder till ökad kriminalitet. Brottslighet hotar människors trygghet och även demokratin. Vi kan aldrig tolerera ett samhälle där rädslan breder ut sig.</textBlock>
  </contentBlock>
  <contentBlock page="0" id="i-ec6ee548b07f88a6">
    <textBlock id="i-b83529aca2b1ab63">Kulturen och medierna skall bidra till att klyftor kan överbryggas och till att respekten och förståelsen mellan människor kan öka. Mångfald och mångsidighet är nödvändigt för demokratin. Kulturarvet måste vårdas, liksom de värden som det mångkulturella</textBlock>
    <textBlock id="i-c4871a8665fcd50c">Sverige skapar. En radio och TV i allmänhetens tjänst garanterar ett programutbud som når alla.</textBlock>
  </contentBlock>
  <contentBlock page="0" id="i-8ce38927f14d418c">
    <textBlock id="i-ff11189e3a62a8ec">Arbetslösheten, segregationen och rasismen är de mest oroande problemen i dagens samhälle. Om vi inte lyckas befästa idén om alla människors lika värde riskerar samhället att brytas sönder av inre motsättningar. Därför måste hela Sverige mobiliseras för att medverka till en ökad integration. Det är av särskild vikt att kampen mot arbetslösheten bland invandrare ges förtur.</textBlock>
  </contentBlock>
  <contentBlock page="0" id="i-7c6dd872272bcde4">
    <textBlock id="i-133b6ce8781e1583">Arbetet för ett jämställt samhälle fortsätter. Ett jämställdhetsperspektiv skall genomsyra alla delar av regeringens politik.</textBlock>
  </contentBlock>
  <contentBlock page="0" id="i-f6879939cd5ce5c7">
    <textBlock id="i-67d9ed1d329b8b17">En hög kvalitet i den kommunala verksamheten är grunden för den svenska välfärden och avgörande för jämställdheten och för att motverka segregation. Även i fortsättningen kommer den kommunala verksamheten i vård, omsorg och skola att prioriteras framför statliga bidrag och transfereringar.</textBlock>
  </contentBlock>
  <contentBlock page="0" id="i-f6e17b01cd112845">
    <textBlock id="i-30eebba607837076">För att utbudet av kommunala tjänster skall fördelas jämnt har ett nytt system för utjämning av kostnader och inkomster mellan kommunerna införts. Det skall noga följas upp och utvärderas.</textBlock>
  </contentBlock>
  <contentBlock page="0" id="i-eb91e2b1b60c4f2e">
    <textBlock id="i-1f15c1c1095d7a46">Den uppgörelse som har slutits mellan staten,</textBlock>
    <textBlock id="i-09b4161da20b0c12">Landstingsförbundet och Kommunförbundet skapar goda förutsättningar för kommunernas verksamhet och för samhällsekonomin. Kommunerna får stabila spelregler. Kommunala uppsägningar och skattehöjningar motverkas. Därigenom förbättras möjligheten att bekämpa arbetslösheten.</textBlock>
  </contentBlock>
  <contentBlock page="0" id="i-0998eeb0377591d6">
    <textBlock id="i-57558653766a5a5c">* * *</textBlock>
  </contentBlock>
  <contentBlock page="0" id="i-f2b8fb6c012492c7">
    <textBlock id="i-3ed3d689e0ede357">Sverige är ett rikt land. Vi har en god miljö, en hög kunskapsnivå, en utpräglad jämlikhet och en stor öppenhet. Dessa värden skall värnas och vidgas.</textBlock>
  </contentBlock>
  <contentBlock page="0" id="i-f829c55562dabcd1">
    <textBlock id="i-67c419f6b1eaade1">Människovärdet är alltid större än marknadsvärdet.</textBlock>
  </contentBlock>
  <contentBlock page="0" id="i-dc85eb745d3d3079">
    <textBlock id="i-ed637d65036a6eae">Regeringens mål är ett samhälle där alla människor har arbete, känner trygghet, delaktighet och ansvar, och där var och en får del av utvecklingens framsteg.</textBlock>
  </contentBlock>
  <contentBlock page="0" id="i-bbc770ce08c6999a">
    <textBlock id="i-021704f78e9519cc">Så kan vi, fru talman, hålla samman Sverige.</textBlock>
  </contentBlock>
  <contentBlock page="0" id="i-c009674868888a4e">
    <textBlock id="i-3de8d581c745501e">(Applåder)</textBlock>
  </contentBlock>
  <contentBlock page="0" id="i-4b4cb1ae82be3f0b">
    <textBlock id="i-fa6f61cbb426ae52">2 §  Anmälan om utsedda statsråd</textBlock>
  </contentBlock>
  <contentBlock page="0" id="i-7b995ae4418d85da">
    <textBlock id="i-62a15cc945f28371">Anf.  2  Statsminister  GÖRAN</textBlock>
    <textBlock id="i-8dc7fccc2223e262">PERSSON (s)</textBlock>
  </contentBlock>
  <contentBlock page="0" id="i-7d09126100e4c702">
    <textBlock id="i-e9813189c6b11f4c">Fru talman! Jag vill anmäla att följande statsråd tillsammans med mig kommer att ingå i regeringen.</textBlock>
  </contentBlock>
  <contentBlock page="0" id="i-c60b62a82ea88026">
    <textBlock id="i-2609bd112001fc84">Statsråd och chef för Justitiedepartementet är</textBlock>
    <textBlock id="i-ace4c8517b50ffd4">Laila Freivalds.</textBlock>
  </contentBlock>
  <contentBlock page="0" id="i-3f41a39b8b44f191">
    <textBlock id="i-7da0388d359626f9">Statsråd och chef för Utrikesdepartementet är Lena Hjelm-Wallén.</textBlock>
  </contentBlock>
  <contentBlock page="0" id="i-3b072a24218357d0">
    <textBlock id="i-4b162fd287bb53c7">Statsråd och chef för Försvarsdepartementet är</textBlock>
    <textBlock id="i-3caef83f1d9a17b7">Thage G Peterson.</textBlock>
  </contentBlock>
  <contentBlock page="0" id="i-49bd527fefeec6c9">
    <textBlock id="i-93c48f9f9512f1d6">Statsråd och chef för Socialdepartementet är Margot Wallström.</textBlock>
  </contentBlock>
  <contentBlock page="0" id="i-c974995e960af16d">
    <textBlock id="i-3c354a76c7e5d245">Statsråd och chef för Kommunikationsdepartementet är Ines Uusmann.</textBlock>
  </contentBlock>
  <contentBlock page="0" id="i-8983e1cef8188b71">
    <textBlock id="i-89fc7e7112d492d2">Statsråd och chef för Finansdepartementet är Erik</textBlock>
    <textBlock id="i-c525fbbcdabe0e80">Åsbrink.</textBlock>
  </contentBlock>
  <contentBlock page="0" id="i-7f82af7fb095059e">
    <textBlock id="i-1accf081b7693d55">Statsråd och chef för Utbildningsdepartementet är</textBlock>
    <textBlock id="i-188d83a63781d6df">Carl Tham.</textBlock>
  </contentBlock>
  <contentBlock page="0" id="i-b2f3b9d8a9f65fed">
    <textBlock id="i-659219272b41d0a2">Statsråd och chef för Jordbruksdepartementet är</textBlock>
    <textBlock id="i-dc2e3cc566546893">Annika Åhnberg.</textBlock>
  </contentBlock>
  <contentBlock page="0" id="i-8b2f1f572276eeab">
    <textBlock id="i-484fd191a2dec5e4">Statsråd och chef för Arbetsmarknadsdepartementet är Margareta Winberg.</textBlock>
  </contentBlock>
  <contentBlock page="0" id="i-6029f0543de5cbbb">
    <textBlock id="i-516a28c3675d1b92">Statsråd och chef för Kulturdepartementet är Marita Ulvskog.</textBlock>
  </contentBlock>
  <contentBlock page="0" id="i-4cc1b76c4efe9d06">
    <textBlock id="i-0dc68143a9611adb">Statsråd och chef för Näringsdepartementet är</textBlock>
    <textBlock id="i-8810ebe9c120e1a8">Anders Sundström.</textBlock>
  </contentBlock>
  <contentBlock page="0" id="i-ba7edc7cfd5ae5b7">
    <textBlock id="i-08ee7bd95afd4b7c">Statsråd och chef för Inrikesdepartementet är Jörgen Andersson.</textBlock>
  </contentBlock>
  <contentBlock page="0" id="i-b9354b39464519e5">
    <textBlock id="i-d63ad15810d7c8f1">Statsråd och chef för Miljödepartementet är Anna</textBlock>
    <textBlock id="i-f6be5367e30bda69">Lindh.</textBlock>
  </contentBlock>
  <contentBlock page="0" id="i-e59cd38b8a6b8928">
    <textBlock id="i-be5ca91a309e13ee">Statsråd är:</textBlock>
  </contentBlock>
  <contentBlock page="0" id="i-12773017baaa8804">
    <textBlock id="i-4054527b8f9d6bc3">Pierre Schori,</textBlock>
  </contentBlock>
  <contentBlock page="0" id="i-c93849e303f6579d">
    <textBlock id="i-19921578e239ccd8">Leif Blomberg,</textBlock>
  </contentBlock>
  <contentBlock page="0" id="i-5b73c4b63130829f">
    <textBlock id="i-b90a6f5e954430df">Maj-Inger Klingvall,</textBlock>
  </contentBlock>
  <contentBlock page="0" id="i-e7088d7bea0d2072">
    <textBlock id="i-3319df4069325575">Björn von Sydow,</textBlock>
  </contentBlock>
  <contentBlock page="0" id="i-9eeea362545ca82d">
    <textBlock id="i-88dccf1437d396dd">Leif Pagrotsky,</textBlock>
  </contentBlock>
  <contentBlock page="0" id="i-29ebaf5eeb2b0e16">
    <textBlock id="i-8f37dff4ca449f16">Ylva Johansson,</textBlock>
  </contentBlock>
  <contentBlock page="0" id="i-b58601206d1b9004">
    <textBlock id="i-76640f6fe8a1d192">Thomas Östros och</textBlock>
  </contentBlock>
  <contentBlock page="0" id="i-3785de2667da194c">
    <textBlock id="i-de3b2eb502032f99">Ulrica Messing.</textBlock>
  </contentBlock>
  <contentBlock page="0" id="i-b6ac444280c7849b">
    <textBlock id="i-090201aee2d12a38">3 §  Avsägelse</textBlock>
  </contentBlock>
  <contentBlock page="0" id="i-f7b491b74193b31e">
    <textBlock id="i-3fe6fbb8bc73953d">Talmannen meddelade att Ingvar Carlsson (s) anhållit om att bli entledligad från uppdraget som ledamot av riksdagen fr.o.m. den 23 mars.</textBlock>
  </contentBlock>
  <contentBlock page="0" id="i-1b9c04b52b25cd08">
    <textBlock id="i-5ac9295c14cf4dfc">Kammaren biföll denna avsägelse.</textBlock>
  </contentBlock>
  <contentBlock page="0" id="i-146fad2d4b8f83c4">
    <textBlock id="i-43cb32b99d112a3d">4 §  Bordläggning</textBlock>
  </contentBlock>
  <contentBlock page="0" id="i-5a1e1508e486000a">
    <textBlock id="i-8784985584228f71">Anmäldes och bordlades</textBlock>
  </contentBlock>
  <contentBlock page="0" id="i-592ca354cc53e9a9">
    <textBlock id="i-07ca20a189d4af3c">Proposition</textBlock>
  </contentBlock>
  <contentBlock page="0" id="i-17ca4feed3a9d5d1">
    <textBlock id="i-2b6ba4023860b0cb">1995/96:188 Avgifter enligt lagen om allmänna vatten- och avloppsanläggningar</textBlock>
  </contentBlock>
  <contentBlock page="0" id="i-5b1878440e1ceeb9">
    <textBlock id="i-c43f885c79813355">Redogörelse</textBlock>
  </contentBlock>
  <contentBlock page="0" id="i-9eea2767dc50602f">
    <textBlock id="i-8fc4f9edaea0bd27">1995/96:ER2 Från Sveriges delegation vid Europarådets parlamentariska församling</textBlock>
  </contentBlock>
  <contentBlock page="0" id="i-fa31e485605805d2">
    <textBlock id="i-456a88db79d9b2b9">Konstitutionsutskottets betänkande</textBlock>
  </contentBlock>
  <contentBlock page="0" id="i-e01f97c2b95290be">
    <textBlock id="i-1b5489cbedb8c483">1995/96:KU26 Nya bestämmelser för traktaments-och reseersättning m.m. till riksdagens ledamöter</textBlock>
  </contentBlock>
  <contentBlock page="0" id="i-9499fc860c35ce4f">
    <textBlock id="i-36f7a42b5a631b41">Finansutskottets betänkanden</textBlock>
  </contentBlock>
  <contentBlock page="0" id="i-08c532a2f6fd94e3">
    <textBlock id="i-80be42aca115087e">1995/96:FiU7 Information och resultatstyrning</textBlock>
  </contentBlock>
  <contentBlock page="0" id="i-0ca12d04ecda7927">
    <textBlock id="i-62a1db467b43354f">1995/96:FiU11 Kredit knuten till det statliga riskfinansieringssystemet</textBlock>
  </contentBlock>
  <contentBlock page="0" id="i-dbaca1bb035c7596">
    <textBlock id="i-0027e77b623449e0">Justitieutskottets betänkanden</textBlock>
  </contentBlock>
  <contentBlock page="0" id="i-108986a7f273cbb8">
    <textBlock id="i-5c95e4f13ecabd4f">1995/96:JuU15 Vissa processrättsliga frågor</textBlock>
  </contentBlock>
  <contentBlock page="0" id="i-c9f405849dbbdb41">
    <textBlock id="i-2922521a755618e3">1995/96:JuU17 En ny lag om domstolsärenden</textBlock>
  </contentBlock>
  <contentBlock page="0" id="i-139d679633ec7229">
    <textBlock id="i-5e727c43c8ea6e15">Lagutskottets betänkanden</textBlock>
  </contentBlock>
  <contentBlock page="0" id="i-c17bec1a7ceff083">
    <textBlock id="i-77042e5b1ba780ca">1995/96:LU18 Familjerättsliga frågor</textBlock>
  </contentBlock>
  <contentBlock page="0" id="i-e3f4c3369b908c90">
    <textBlock id="i-d7b30db89f93bf38">1995/96:LU19 Franchising och rättsligt fel vid köp</textBlock>
  </contentBlock>
  <contentBlock page="0" id="i-62438f8252d77dab">
    <textBlock id="i-cdf0d0e1b611f431">1995/96:LU20 Ersättningsrättsliga frågor</textBlock>
  </contentBlock>
  <contentBlock page="0" id="i-e4342b2eaf8d04ff">
    <textBlock id="i-41513d4bf94c8871">Socialförsäkringsutskottets betänkande</textBlock>
  </contentBlock>
  <contentBlock page="0" id="i-cb37b53a16d1bbc5">
    <textBlock id="i-4d40109f3f7e070c">1995/96:SfU6 Tvåpartsprocess</textBlock>
  </contentBlock>
  <contentBlock page="0" id="i-adf7f3b3a514895b">
    <textBlock id="i-a2dd1efcfa4d111c">Kulturutskottets betänkande</textBlock>
  </contentBlock>
  <contentBlock page="0" id="i-5b5fc625e78cc728">
    <textBlock id="i-0f27f20c1fa1266f">1995/96:KrU11 Jämställd idrott, m.m.</textBlock>
  </contentBlock>
  <contentBlock page="0" id="i-b384875e6e25a4e0">
    <textBlock id="i-a115c82bd4024733">Utbildningsutskottets betänkande</textBlock>
  </contentBlock>
  <contentBlock page="0" id="i-e7f4d79ecde275a8">
    <textBlock id="i-d269ff604f0adb87">1995/96:UbU7 Tilläggsbudget m.m.</textBlock>
  </contentBlock>
  <contentBlock page="0" id="i-791704ac45dc910b">
    <textBlock id="i-c04f36c816bc1594">Trafikutskottets betänkande</textBlock>
  </contentBlock>
  <contentBlock page="0" id="i-9e3787bb37034c39">
    <textBlock id="i-483b068414a92461">1995/96:TU14 Ändringar i körkortslagen</textBlock>
  </contentBlock>
  <contentBlock page="0" id="i-108ac08143c85ddf">
    <textBlock id="i-690d89bf9209079c">Jordbruksutskottets betänkande</textBlock>
  </contentBlock>
  <contentBlock page="0" id="i-fb6775774457df8f">
    <textBlock id="i-71bd88fb700609a2">1995/96:JoU17 Vår miljö - Miljöarbetet under året</textBlock>
  </contentBlock>
  <contentBlock page="0" id="i-c373ab322f76a535">
    <textBlock id="i-75dfe6352cb5b161">Näringsutskottets betänkande</textBlock>
  </contentBlock>
  <contentBlock page="0" id="i-ef5e3e50cb064f0a">
    <textBlock id="i-72c60887b74eba6d">1995/96:NU18 Tilläggsbudget1</textBlock>
  </contentBlock>
  <contentBlock page="0" id="i-724f3a0dca6d6a0f">
    <textBlock id="i-509a71a964782d6b">5 §  Kammaren åtskildes kl. 9.18.</textBlock>
  </contentBlock>
  <contentBlock page="0" id="i-f08618e7675b5f90"/>
  <contentBlock page="0" id="i-2291d9c8a342c63d">
    <textBlock id="i-1eca352514ed0239">Förhandlingarna leddes av talmannen.</textBlock>
  </contentBlock>
</protocol>
