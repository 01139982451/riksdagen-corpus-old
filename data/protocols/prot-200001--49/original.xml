<protocol id="prot-200001--49">
  <contentBlock ix="0">
    <textBlock ix="0">Det justerade protokollet beräknas utkomma om 3 veckor</textBlock>
    <textBlock ix="1">--------------------------------------------------</textBlock>
    <textBlock ix="2">1 §  Anmälan om inkommen faktapromemoria om förslag från Europeiska kommissionen, m.m. Talmannen anmälde att följande faktapromemoria om förslag från Europeiska kommissionen inkommit och överlämnats till utskott: 2000/01:56 Förslag från den svenska delegationen i rådsarbetsgruppen mot olaglig narkotikahandel till justitieutskottet</textBlock>
    <textBlock ix="3">2 §  Hänvisning av ärenden till utskott och beslut om förlängd motionstid</textBlock>
    <textBlock ix="4">Föredrogs och hänvisades Propositioner 2000/01:48 till bostadsutskottet 2000/01:53 till försvarsutskottet</textBlock>
    <textBlock ix="5">Skrivelse 2000/01:52 till försvarsutskottet</textBlock>
    <textBlock ix="6">Kammaren biföll talmannens förslag att motionstiden för ovanstående propositioner och skrivelse skulle förlängas till fredagen den 19 januari 2001.</textBlock>
    <textBlock ix="7">3 §  Statsbudget för budgetåret 2001</textBlock>
    <textBlock ix="8">Föredrogs finansutskottets betänkande 2000/01:FiU10 Statsbudget för budgetåret 2001 (prop. 2000/01:1).</textBlock>
    <textBlock ix="9">Kammaren biföll utskottets hemställan om att ärendet fick avgöras efter endast en bordläggning.</textBlock>
    <textBlock ix="10">Talmannen konstaterade att ingen talare var anmäld. Beslut</textBlock>
    <textBlock ix="11">Kammaren biföll utskottets hemställan.</textBlock>
    <textBlock ix="12">4 §  Avslutning</textBlock>
    <textBlock ix="13">Anf.  1  TALMANNEN: Ärade riksdagsledamöter! Höstens riksdagsarbete ligger snart bakom oss. Förberedelserna inför julen och helgerna väntar. Låt oss använda denna stund till att stilla oss något och samla tankarna efter det arbete och de krav som har varit och det engagemang vi står inför. Den senaste tiden, och inte minst denna höst, har det talats mycket om det alltmer uppdrivna tempo som styr vårt samhälle, med krav på allt större effektivitet, produktivitet och ständig tillgänglighet, med stress och hälsoproblem som resultat. Riksdagen och dess valda företrädare, som del av samhället, berörs i hög grad av denna utveckling. Samtidigt vet vi att det demokratiska arbetet kräver tid, eftertanke och omsorg, för att leda till väl genomtänkta beslut, som omfattas av en majoritet och just därför är hållbara. Det är därför hög tid att begrunda hur vi ska kunna återta herraväldet över vår egen tillvaro, hur vi ska kunna återta rätten till vår tid, rätten att inte ständigt bli avbruten, rätten att fördjupa oss, rätten till sammanhang och helhet. Besinning och eftertanke är vackra och betydelserika ord, som bäst beskriver det som vi alla - medborgare och folkvalda - behöver, för att utvecklas som människor, likaväl som för att skapa oss en framtid i fred och frihet, i demokrati och i samklang med vår miljö. Hur vi väljer att organisera riksdagsarbetet har betydelse för att skapa dessa möjligheter till besinning och eftertanke i vårt samhällsuppdrag. Här finns goda möjligheter till förbättringar. Det är därför med stor glädje och tillfredsställelse som jag kan konstatera att det intensiva arbete som bedrivits av ledamöter och anställda i Riksdagskommittén nu närmar sig sin fullbordan. Ett av kommitténs delförslag - riksdagens parlamentariska ledningsorganisation - har redan trätt i kraft. Ytterligare ett - den statliga revisionen - har riksdagen just fattat beslut om. De resterande - budgetprocessen och riksdagens arbete med uppföljning och utvärdering samt med EU-frågor - kommer enligt planerna att presenteras i februari som ett sammanhängande förslag, som syftar just till att ge riksdagen möjlighet till planering på lång sikt, till helhetssyn och fördjupning. Vi kan i dag konstatera att vi även denna höst hunnit med vårt pensum, vilket till stor del handlat om riksdagens behandling av statsbudgeten, och det i laga tid och ordning - och med några välbehövliga dagar för julförberedelser. Det är för övrigt en slutsats som kunnat dras i arbetet med budgetprocessen inom Riksdagskommittén, att den nya budgetprocessen fungerar i huvudsak väl, även under valår, men att riksdagens årsrytm fortfarande är ojämn och att budgetarbetet behöver koncentreras, så att vi får utrymme till fördjupning, eftertanke och besinning i särskilt viktiga frågor. Vi kan också konstatera att intresset för att begära aktuell debatt varit stort under hösten. Sju sådana debatter har genomförts och också fått god uppmärksamhet av medborgarna genom direktsändning i TV, i likhet med frågestunderna. Möjligheten till remissdebatt har använts två gånger och en särskild debatt om EU har anordnats. Vi står nu inför ett halvår av största betydelse för Sverige och för riksdagen, då vi genom vårt lands ordförandeskap i den europeiska unionen ska leda det europeiska samarbetet. För Sveriges riksdags del innebär detta halvår alldeles särskilda utmaningar och möjligheter. Genom de möten som ska genomföras här i riksdagen med anledning av ordförandeskapet och de kontakter som därigenom kommer att intensifieras kan vi aktivt bidra till att fördjupa demokratin i det europeiska samarbetet, där ju de nationella parlamenten har en nyckelroll. Riksdagens sätt att arbeta med EU-frågor fungerar i många avseenden bra - alldeles utmärkt - men det finns också områden där vi kan och bör utveckla våra arbetsmetoder. Samarbete och erfarenhetsutbyte med andra parlament är av stor betydelse för att komma vidare. Det är i de nationella parlamenten det europeiska samarbetet kan få sin demokratiska förankring, och det är genom att utveckla de nationella parlamentens arbete med EU-frågor som vi har de största möjligheterna att stärka demokratin och därmed medborgarnas tilltro till samarbetets möjligheter. Detta är också huvudtemat för det EU- talmansmöte som hålls i Sverige nästa år. Det är således stora och viktiga arbetsuppgifter som väntar oss, med särskild intensitet de närmaste sex månaderna, då Sveriges ledarskap kommer att stå i fokus. Det ska ske, samtidigt som det reguljära riksdagsarbetet ska skötas. Regeringen har förutskickat att vi kan förvänta oss samma volym av propositioner som vanligt. Ärade ledamöter! Hans Karlsson lämnade sitt uppdrag som riksdagsledamot i samband med inledningen av innevarande riksmöte. Hans Karlsson, som kom in i riksdagen 1991 och bl.a. varit verksam inom socialutskottet, är numera ledamot av Europaparlamentet, med särskild inriktning på industri, utrikeshandel, forskning och energi. Vi tackar Hans Karlsson för hans insatser i riksdagen och önskar honom varmt lycka till på uppdraget i det europeiska samarbetet. Ärade riksdagsledamöter och anställda! Till sist: Varmt tack till er alla - ledamöter och anställda - för goda och engagerade arbetsinsatser denna höst. Nu önskar jag er god helg, med gott om tid för återhämtning och stimulans, umgänge med de nära och tid - oavbruten tid - för eftertanke. God jul och gott nytt år!</textBlock>
    <textBlock ix="14">5 §  Kammaren åtskildes kl. 14.55.</textBlock>
    <textBlock ix="15"> Förhandlingarna leddes av talmannen.</textBlock>
  </contentBlock>
</protocol>
