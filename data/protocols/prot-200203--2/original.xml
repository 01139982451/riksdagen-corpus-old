<protocol id="prot-200203--2">
  <contentBlock ix="0">
    <textBlock ix="0">16.30 - 16.31</textBlock>
  </contentBlock>
  <contentBlock ix="1">
    <textBlock ix="0">Det justerade protokollet beräknas utkomma om 3 veckor</textBlock>
  </contentBlock>
  <contentBlock ix="2">
    <textBlock ix="0">Protokoll</textBlock>
    <textBlock ix="1">2002/03:2</textBlock>
    <textBlock ix="2">----------------------------------------------------------------------</textBlock>
  </contentBlock>
  <contentBlock ix="3">
    <textBlock ix="0">Efter gudstjänst i Storkyrkan, där gudstjänsten förrättades av domprost Lennart Koskinen och predikan hölls av katolske biskopen Anders Arborelius, öppnades riksmötet i kammarens plenisal enligt det program som i bilaga fogats till detta protokoll.</textBlock>
    <textBlock ix="1">1 §  Öppnande av riksmötet</textBlock>
  </contentBlock>
  <contentBlock ix="4">
    <textBlock ix="0">Anf.  1  TALMANNEN:</textBlock>
    <textBlock ix="1">Jag hemställer att Eders Majestät nu måtte förklara 2002/03 års riksmöte öppnat.</textBlock>
  </contentBlock>
  <contentBlock ix="5">
    <textBlock ix="0">Anf.  2  HANS MAJESTÄT KONUNGEN:</textBlock>
    <textBlock ix="1">Herr talman! Ärade riksdagsledamöter! Ännu en gång har svenska folket gått till val. Medborgarna har utsett sina företrädare till de styrande församlingarna på såväl nationell som regional och lokal nivå i enlighet med våra demokratiska regler.</textBlock>
    <textBlock ix="2">I Sverige ser vi demokratin som en självklar kraft i utvecklingen av det samhälle vi bor och lever i. Att få rösta i fria val är en förmån som måste vårdas och försvaras, inte minst i skuggan av de mörka moln som tornar upp sig på världshimlen och skapar oro och osäkerhet. Jag tänker då bl.a. på extrema våldshandlingar utförda av terrorgrupper runtom på vår jord, de globala hoten mot vår miljö och enligt många experter växande klyftor mellan fattiga och rika runtom i världen. Här måste alla demokratiska krafter, nationella såväl som internationella, samverka. Annars är riskerna stora för en utveckling mot mera slutna och intoleranta samhällen. Detta gäller vårt land likaväl som många andra.</textBlock>
    <textBlock ix="3">Herr talman! Ärade riksdagsledamöter! Ni har alla ett stort ansvar att verka för att vårt svenska samhälle förblir öppet mot omvärlden, mot andra kulturer, religioner och människor. Men öppenheten måste gå hand i hand med fortsatt trygghet och säkerhet för både individen och samhället.</textBlock>
    <textBlock ix="4">Många av de beslut ni fattar här i kammaren har långsiktiga konsekvenser för vår livsmiljö. En viktig del av den är naturen, luften och vattnet, som utgör nödvändiga förutsättningar för allt liv på jorden.</textBlock>
    <textBlock ix="5">Vi har på senare år upplevt extrema väderförhållanden som väckt undran och oro. Medan det här i</textBlock>
    <textBlock ix="6">Skandinavien har varit en sommar med sol och rekordvärme har Centraleuropa drabbats av katastrofala regn och översvämningar. Är detta ett resultat av naturliga variationer eller av växthuseffekten?</textBlock>
    <textBlock ix="7">Att besvara den frågan är kanske inte en uppgift för Sveriges riksdag, men genom ert arbete kan ni främja fortsatt forskning och utveckling i Sverige såväl som internationellt. På detta område får vi inte ge upp inför tillfälliga svårigheter utan obetingat fortsätta kampen för en miljö som vi med stolthet kan lämna efter oss till kommande generationer.</textBlock>
    <textBlock ix="8">En jämnare fördelning av befintliga och nya resurser mellan jordens länder och mellan medborgarna i dessa är en ständig utmaning för dem som styr. I</textBlock>
    <textBlock ix="9">Sverige är det färska valresultatet en vägvisare för riksdagens kommande arbete. Att omsätta löften och visioner i konkreta åtgärder är en svår och grannlaga uppgift.</textBlock>
    <textBlock ix="10">Herr talman! Ärade riksdagsledamöter! Vi kommer alla att med stor uppmärksamhet följa och ta del av ert arbete. En tredjedel av er är helt nya i denna församling. Kombinationen av erfarenhet och förnyelse brukar utgöra en god förutsättning för ett bra resultat.</textBlock>
    <textBlock ix="11">Jag vill önska er alla, valda ombud för Sveriges folk, all lycka och framgång i ert ansvarsfulla värv.</textBlock>
    <textBlock ix="12">Med dessa ord förklarar jag 2002/03 års riksmöte öppnat.</textBlock>
  </contentBlock>
  <contentBlock ix="6">
    <textBlock ix="0">2 §  Regeringsförklaring</textBlock>
  </contentBlock>
  <contentBlock ix="7">
    <textBlock ix="0">Anf.  3  Statsminister GÖRAN</textBlock>
    <textBlock ix="1">PERSSON (s):</textBlock>
    <textBlock ix="2">Eders Majestäter! Eders Kungliga Högheter! Herr talman! Ärade ledamöter av Sveriges riksdag!</textBlock>
    <textBlock ix="3">De svenska väljarnas uppdrag åt oss folkvalda var entydigt: Sverige ska fortsätta att utvecklas som välfärdsnation. Därför måste barnens villkor, sjukvården och omsorgen om de äldre gå före stora skattesänkningar.</textBlock>
    <textBlock ix="4">Därför ska varje reform vara finansierad och politiken präglas av ordning och ansvar. Därför ska politiken formas i samarbete och samverkan såväl i som utanför riksdagen. Det är bara så målet kan nås: Sverige ska vara de många möjligheternas land - inte de stora motsättningarnas samhälle.</textBlock>
    <textBlock ix="5">De senaste årens framgångar - en stark ekonomi, hög tillväxt och låg arbetslöshet - bildar en god grund för en offensiv politik. Målen för den ekonomiska politiken ligger fast. De offentliga finanserna ska uppvisa överskott och inflationen hållas tillbaka.</textBlock>
    <textBlock ix="6">Utgiftstaken ligger fast och ska klaras.</textBlock>
    <textBlock ix="7">Målet är att 80 % av befolkningen mellan 20 och</textBlock>
    <textBlock ix="8">64 år ska vara sysselsatt år 2004. Socialbidragsbehovet ska halveras mellan åren 1999 och 2004.</textBlock>
    <textBlock ix="9">En fortsatt god ekonomisk utveckling kräver en bred uppslutning kring två stora arbetsuppgifter -</textBlock>
    <textBlock ix="10">båda helt avgörande för vårt lands framtid.</textBlock>
    <textBlock ix="11">För det första, vi måste göra arbetslivet mänskligare och minska sjukskrivningarna.</textBlock>
    <textBlock ix="12">Regeringens mål är att halvera antalet sjukdagar fram till år 2008. Parallellt ska antalet förtidspensioneringar varje år minska. Det långsiktiga arbete som inleddes hösten 2001 fortsätter. Trepartssamtal förs nu mellan regeringen och arbetsmarknadens parter.</textBlock>
    <textBlock ix="13">Den sjukes rätt till rehabilitering och möjligheter att återgå i arbete ska förbättras. Fler läkare ska bedöma längre sjukskrivningar. Resurser avsätts för ökad samordning mellan sjukvård, socialtjänst, arbetsmarknad och försäkringskassa. Parternas förebyggande arbete stärks, liksom folkhälsoarbetet och företagshälsovården. Kvinnors hälsa och arbetsvillkor uppmärksammas särskilt.</textBlock>
    <textBlock ix="14">Arbetsgivarna måste bära ett större ansvar vid långtidssjukskrivning. Dålig arbetsmiljö ska kosta -</textBlock>
    <textBlock ix="15">bra premieras. Löntagarnas inflytande över arbetsvillkor och arbetstid måste också öka. Heltid ska vara en rättighet, deltid en möjlighet. Unga människor får inte låsas in i otrygga anställningar. Antalet tidsbegränsade anställningsformer ska minska och möjligheten att få tillsvidareanställning ska öka. Anställningstryggheten för föräldralediga stärks.</textBlock>
    <textBlock ix="16">Äldres, förtidspensionerades och funktionshindrades resurser måste bättre tas till vara. Med fler som arbetar ökar utrymmet att göra arbetslivet bättre för alla. Den offentliga sektorn ska gå före och vara en mönsterarbetsplats.</textBlock>
    <textBlock ix="17">Den andra stora arbetsuppgiften är att öka de invandrade svenskarnas tillträde till arbetsmarknaden.</textBlock>
    <textBlock ix="18">Människors vilja till arbete är nationens främsta tillgång. Den viljan måste tas till vara hos alla om vi ska kunna hålla samman Sverige.</textBlock>
    <textBlock ix="19">Arbetsmarknadspolitiken förstärks. Resurser satsas på att göra arbetsförmedling och vägledning mer anpassad efter individens förutsättningar. Ett nytt stöd införs för dem som trots lång tid i aktivitetsgarantin inte fått fotfäste på arbetsmarknaden. Undervisningen i svenska förbättras. Former och metoder för värdering av utländsk yrkeskompetens utvecklas. Skyddet mot diskriminering utökas och storstadspolitiken förbättras.</textBlock>
    <textBlock ix="20">Samtliga myndigheter, alla kommuner och landsting ska sätta upp mål och utarbeta handlingsplaner för att öka mångfalden och motverka diskriminering vid anställning. Vi vill att privata arbetsgivare gör samma sak.</textBlock>
    <textBlock ix="21">Dessa två samhällsproblem - de höga sjuktalen och de många invandrarnas utanförskap - är denna mandatperiods allt annat överskuggande arbetsuppgifter. Ansvaret är gemensamt. Medverkan kommer att behövas från alla aktörer.</textBlock>
    <textBlock ix="22">Regeringen kommer därför att bjuda in till två symposier. Vi vill samla företrädare för riksdagens partier, arbetsmarknadens parter, organisationer, nationella och internationella experter, såväl teoretiker som praktiker. Nya idéer, fakta och erfarenheter måste lägga grunden för gemensam handling.</textBlock>
    <textBlock ix="23">Den anda av ömsesidig respekt som under senare år har utvecklats mellan företrädare för näringslivet och de fackliga organisationerna är hoppingivande.</textBlock>
    <textBlock ix="24">Bara genom ökat samförstånd kan staten, näringslivet och löntagarnas organisationer ta det helhetsansvar som välstånd och välfärd kräver.</textBlock>
    <textBlock ix="25">Svenska lagar och regler ska gynna företagande.</textBlock>
    <textBlock ix="26">De s.k. 3:12-reglerna förändras. Fler företag ska behandlas generöst vid generationsskiften. Finansieringsmöjligheterna för nya och växande företag förbättras. Konkurrens och export främjas, karteller bekämpas. En ny innovationsstrategi utarbetas.</textBlock>
    <textBlock ix="27">Sverige är ett litet land, beroende av världen utanför. Det har skapat en öppenhet och nyfikenhet på det annorlunda och nya som är en framgångsfaktor.</textBlock>
    <textBlock ix="28">Kombinationen av traditionella näringar och nya, kreativa branscher som IT, bioteknik och upplevelseindustri ger goda tillväxtmöjligheter.</textBlock>
    <textBlock ix="29">Ett nationellt centrum för miljöteknikexport etableras. Svenska framgångar på designområdet ger konkurrensfördelar. Ökade satsningar görs på industriell design. Ett svenskt designår år 2005 förbereds.</textBlock>
    <textBlock ix="30">Invest in Sweden Agency ges ökade resurser för att attrahera utländska investeringar i Sverige.</textBlock>
    <textBlock ix="31">Basindustrins villkor ska hävdas, liksom skogsnäringens. De areella näringarna är en viktig tillgång i arbetet för att utveckla kretsloppssamhället.</textBlock>
    <textBlock ix="32">Ska det vidsträckta Sverige hållas samman, de sociala och regionala klyftorna minska, krävs en väl utbyggd infrastruktur. Därför kommer investeringar i mångmiljardklassen att genomföras under de kommande åren. Underhållet av vägar förbättras och järnvägsnätet byggs ut. Stockholmsberedningen ges stöd för att lösa trafiksituationen i Stockholmsområdet.</textBlock>
    <textBlock ix="33">Herr talman! Trygga människor vågar. Det är först i trygghet verklig frihet föds.</textBlock>
    <textBlock ix="34">Det är när politiken stöder både trygghet för alla och tillväxt som utvecklingen blir som starkast. Så vill vi forma politiken också under kommande år.</textBlock>
    <textBlock ix="35">· Grunden till trygghet läggs tidigt. Barnen ska stå främst.</textBlock>
    <textBlock ix="36">Barnfamiljernas ekonomi har stärkts med en rad satsningar under senare år. Vi vill under mandatperioden ytterligare höja barnbidragen och införa ett flerbarnstillägg redan från andra barnet. Möjligheterna att förbättra villkoren för ensamstående och studerande föräldrar ses över. Föräldraförsäkringen förbättras.</textBlock>
    <textBlock ix="37">Barnkonventionen ska efterlevas. En ny strategi läggs fram för att öka konventionens genomslag också på lokal nivå. Stödet för utsatta barn stärks. Mottagandet av asylsökande barn förbättras.</textBlock>
    <textBlock ix="38">Under mandatperioden tillförs idrottsrörelsen en miljard kronor - under förutsättning att idrottsrörelsen öppnar dörrarna för fler, håller tillbaka avgifterna, satsar mer på flickidrotten, deltar i kampen mot droger och vidgar samarbetet med skolorna.</textBlock>
    <textBlock ix="39">· Alla har rätt till en trygg ålderdom.</textBlock>
    <textBlock ix="40">En bra äldreomsorg kräver fler anställda. Personalens arbetsvillkor och utbildningsmöjligheter ska förbättras. Missförhållanden får aldrig accepteras.</textBlock>
    <textBlock ix="41">Tillsynen ska skärpas och 100 nya äldreskyddsombud anställas.</textBlock>
    <textBlock ix="42">Maxtaxan i äldreomsorgen och högkostnadsskyddet inom tandvården har förbättrat ekonomin för många äldre. Vid årsskiftet höjs pensionerna med</textBlock>
    <textBlock ix="43">300-600 kr per månad för de allra flesta pensionärer med låg pension. Fr.o.m. 2003 införs ett äldreförsörjningsstöd som ska garantera alla som bor i Sverige och som har fyllt 65 år en skälig levnadsnivå.</textBlock>
    <textBlock ix="44">Förmånerna till efterlevande förbättras. Inkomstprövningen av änkepensionerna avskaffas den 1 januari 2003. Omställningspensionen görs mer generös.</textBlock>
    <textBlock ix="45">· Bättre sjukvård, fler anställda och kortare köer.</textBlock>
    <textBlock ix="46">Så kan målen för sjukvårdspolitiken under de närmaste åren sammanfattas. Sjukvården ska omfatta alla, betalas gemensamt och fördelas efter behov. All offentlig sjukvård ska följa samma regler. Privata försäkringsbolags kunder ska inte få förtur till den vård som är gemensamt finansierad.</textBlock>
    <textBlock ix="47">Under de närmaste fyra åren tillförs sjukvården ytterligare 20 miljarder kronor. Fler kan anställas och kvaliteten öka. En nationell vårdgaranti införs. Dialogen mellan alternativmedicinen och skolmedicinen ökas. Om samhällsekonomin så tillåter tas ett första steg mot ett högkostnadsskydd i tandvården för alla under mandatperioden. Hindren för funktionshindrades delaktighet i samhällslivet måste rivas.</textBlock>
    <textBlock ix="48">En solidarisk utjämning mellan kommuner och landsting ska säkerställa att kvaliteten på välfärden är hög och jämn i hela landet. Kommuner och landsting med negativ befolkningsutveckling ges fortsatt stöd.</textBlock>
    <textBlock ix="49">Regeringen kommer att särskilt följa utvecklingen i</textBlock>
    <textBlock ix="50">Stockholms läns landsting med tanke på den förra majoritetens ovilja att följa av riksdagen fattade beslut.</textBlock>
    <textBlock ix="51">En parlamentarisk utredning tillsätts i syfte att se över uppgifts- och ansvarsfördelningen mellan de olika nivåerna i samhällsorganisationen.</textBlock>
    <textBlock ix="52">· En bra bostad till en rimlig kostnad är en social rättighet.</textBlock>
    <textBlock ix="53">Minst 120 000 nya bostäder behöver byggas under mandatperioden.</textBlock>
    <textBlock ix="54">Vi vill sänka byggmomsen för äldrebostäder, studentbostäder och mindre hyresbostäder. Hyrorna i nyproducerade lägenheter ska hållas tillbaka. Konkurrensen på byggområdet ska stärkas. Utbyggnaden av högskoleplatser kopplas till krav på kommunerna att tillhandahålla bostäder för studenter. Kommuner som bygger hyresbostäder premieras.</textBlock>
    <textBlock ix="55">· Narkotikan måste bekämpas.</textBlock>
    <textBlock ix="56">Vi måste alla dela ansvaret. Mitt ibland oss skördar narkotikan offer. Många gånger är det unga människor som fastnar i missbruk. Ambitionen är entydig.</textBlock>
    <textBlock ix="57">De som börjar missbruka måste bli färre, och de som slutar måste bli fler.</textBlock>
    <textBlock ix="58">Fler drogfria mötesplatser och starka nätverk behöver skapas för unga människor. Missbrukarvården ska stärkas. Den nationella narkotikasamordnaren ges ökade resurser. Särskilda satsningar på vård och behandling görs i storstäderna, där de flesta tunga missbrukarna och de stora grupperna hemlösa finns. Antalet platser på de särskilda ungdomshemmen utökas.</textBlock>
    <textBlock ix="59">· Där narkotika finns, frodas ofta kriminalitet.</textBlock>
    <textBlock ix="60">Under mandatperioden utbildas 4 000 nya poliser.</textBlock>
    <textBlock ix="61">Gränskontrollen skärps. Insatserna mot den internationella organiserade brottsligheten vidareutvecklas.</textBlock>
    <textBlock ix="62">Rättsväsendet ska moderniseras och tiden mellan brott och lagföring kortas. Insatserna för att göra kriminalvården narkotikafri utökas. Skyddet för utsatta kvinnor och barn förbättras. Unga flickor som lever under hot eller tvång ska få ett ökat stöd. Skärpt lagstiftning rörande besöksförbud och sexualbrott läggs fram under nästa år.</textBlock>
    <textBlock ix="63">Framtidens kunskapssamhälle grundläggs i dagens förskola.</textBlock>
    <textBlock ix="64">Maxtaxan är införd. Den 1 januari 2003 införs den allmänna förskolan för alla barn från fyra års ålder.</textBlock>
    <textBlock ix="65">Ytterligare 6 000 förskollärare och barnskötare ska anställas så att barngrupperna blir mindre och kvaliteten höjs.</textBlock>
    <textBlock ix="66">Alla skolor ska vara bra skolor. Regeringens skolsatsning ska ge 15 000 nya lärare och andra specialister i landets grundskolor. Kvalitetsgranskningen förbättras. Utbildningen för elever i segregerade områden förstärks. Skollagen reformeras och elevens rätt stärks. Vi ska lagstifta om förbud mot diskriminering och sexuella trakasserier i skolan. Arbetsmiljölagstiftningen ses över utifrån ett elevperspektiv.</textBlock>
    <textBlock ix="67">Läsning prioriteras. Skolbiblioteken ges ökat stöd för bokinköp. Antalet skolbibliotekarier och läspedagoger ska öka. Idrott och fysisk aktivitet för alla barn ska bli en naturlig del av skolvardagen. Matematiken stärks på alla nivåer - från förskola till högskola.</textBlock>
    <textBlock ix="68">Under mandatperioden reformeras gymnasieskolan. Fler elever ska nå kunskapsmålen och slutföra sin utbildning. Vuxenutbildningen görs mer tillgänglig och flexibel. Nätuniversitetet öppnar möjligheter för fler att studera på högskolan.</textBlock>
    <textBlock ix="69">Den högre utbildningens internationella konkurrenskraft stärks. Forskningens frihet garanteras och grundforskningen stöds. Fler ska gå vidare till forskarutbildning. Spetsutbildningar skapas inom industriell design. Satsningarna på biovetenskap och bioteknik fortsätter. Ytterligare högskolor ska prövas mot högt ställda krav för att utvecklas till universitet.</textBlock>
    <textBlock ix="70">Kunskap är makt, det är en vedertagen tes. Men också kultur är makt.</textBlock>
    <textBlock ix="71">Vi behöver alla ha tillgång till uttrycksmedel - ett rikt språk att uttrycka känslor och uppfattningar med, kanske förmågan att sjunga, spela, måla, dansa.</textBlock>
    <textBlock ix="72">Men vi behöver också någon som lyssnar. Vi behöver varandra, att dela upplevelser med och att bryta uppfattningar mot. Så hjälper vi varandra till djupare insikter.</textBlock>
    <textBlock ix="73">Jag lånar orden av Leo Tolstoj:</textBlock>
    <textBlock ix="74">"Att framkalla hos sig själv en känsla man en gång har upplevt, och så med hjälp av rörelsen, linjer, färger, toner eller ordbilder medvetet uttrycka denna känsla så att andra upplever den på samma sätt - det är den form av mänsklig aktivitet vi kallar konst."</textBlock>
    <textBlock ix="75">Det är vackert. Det finns säkert tusen sätt att beskriva det på. Det finns ett säkert sätt att berika ett samhälle - genom att satsa på kulturen.</textBlock>
    <textBlock ix="76">Kulturen blir ett viktigt reformområde under förestående mandatperiod.</textBlock>
    <textBlock ix="77">Fortsatta satsningar görs på svensk film, dans och musik. Vi vill lyfta fram arkitektur, form och design som en gemensam angelägenhet för alla. Det internationella kulturutbytet ska vidgas. Insatserna för invandrarnas kultur ökar. Sveriges många arbetslivsmuseer stöds i en särskild satsning för att bevara industriarvet.</textBlock>
    <textBlock ix="78">Barnkulturen ges ökat stöd. Ett internationellt barnbokspris till Astrid Lindgrens minne inrättas. Fri entré införs på statliga museer.</textBlock>
    <textBlock ix="79">Framför mig, i denna kammare, sitter världens mest jämställda parlament.</textBlock>
    <textBlock ix="80">Över detta bör vi vara stolta, men inte nöjda. Sverige är fortfarande långt ifrån jämställt.</textBlock>
    <textBlock ix="81">Regeringen kommer under mandatperioden att skärpa integreringen av jämställdhetsperspektivet på alla politikområden. En nationell handlingsplan för ökad jämställdhet läggs fram under året.</textBlock>
    <textBlock ix="82">Den nya jämställdhetslagen kräver att osakliga löneskillnader kartläggs och åtgärdas inom tre år. Utfallet av lagskärpningen ska analyseras noga. Om så krävs, är vi beredda att skärpa lagen ytterligare.</textBlock>
    <textBlock ix="83">Herr talman! Jag vill att vi bygger det gröna folkhemmet.</textBlock>
    <textBlock ix="84">Miljöpolitiken rör på djupet frågor om ansvar och moral. Det handlar om framtiden, om våra barn och deras barn och nya generationers livsvillkor.</textBlock>
    <textBlock ix="85">Sverige ska fortsätta att vara ett föregångsland i omställningen till hållbar utveckling. Regeringens övergripande mål för miljöpolitiken är att till nästa generation kunna lämna över ett Sverige där de stora miljöproblemen är lösta.</textBlock>
    <textBlock ix="86">De beslut som fattades vid världstoppmötet i Johannesburg förpliktar. Klimatpolitiken kommer att prioriteras, nationellt och internationellt. De svenska utsläppen av växthusgaser ska minska med minst 4 %</textBlock>
    <textBlock ix="87">till 2010. Den gröna skatteväxlingen fortsätter. Ändrade skatteregler införs för att främja utvecklingen av alternativa drivmedel. Konkurrenskraftiga villkor för biodrivmedel skapas 2003.</textBlock>
    <textBlock ix="88">En överenskommelse förbereds med industrin om en långsiktig strategi för den fortsatta omställningen av energisystemen. En prövning görs av villkoren för stängning av Barsebäcks andra reaktor.</textBlock>
    <textBlock ix="89">Gift- och oljeutsläpp, övergödning och rovfiske hotar havens ekosystem. Havsmiljöfrågorna ges en central roll i miljöpolitiken. EU:s fiske- och jordbrukspolitik måste reformeras.</textBlock>
    <textBlock ix="90">Svenskt jordbruk är konkurrenskraftigt och kan tillvarata den potential ökad efterfrågan på ekologiska livsmedel utgör. Den nya djurskyddsmyndigheten ges utökade befogenheter. Kampen mot kemikalier fortsätter. Fler skyddsvärda skogar bevaras genom statliga skogsinköp. En särskild satsning görs på kommunal naturvård.</textBlock>
    <textBlock ix="91">Världsmarknaden för miljöteknik växer snabbt.</textBlock>
    <textBlock ix="92">Vinstmöjligheterna är mångdubbla. Ökade satsningar på teknikutveckling och teknologiutbyte kan både lösa globala miljöproblem, främja svensk industri och driva på tillväxten till förmån för välfärd och rättvisa.</textBlock>
    <textBlock ix="93">Fortfarande pågår en ohållbar utveckling. Den går att vända. Det går att bygga ett grönt folkhem som går före. Men det kräver att alla är med och delar ansvaret.</textBlock>
    <textBlock ix="94">Herr talman! Sveriges röst är stark och respekterad över världen. Vi är aktiva i FN, EU och andra internationella sammanhang. Nedrustning, konfliktförebyggande och mänskliga rättigheter, folkrätt och hållbar utveckling, en fri och rättvis handel - det är och ska förbli hörnstenar i svensk utrikespolitik.</textBlock>
    <textBlock ix="95">Ett drygt år har gått sedan terrorattackerna mot</textBlock>
    <textBlock ix="96">USA den 11 september. En ny tids hot blev verklighet. En global insikt tog form: Alla demokratiska krafter måste samverka för att bevara det öppna samhället. Den internationella kampen mot terrorismen ska bedrivas med full respekt för folkrätten, de mänskliga rättigheterna och rättssäkerheten. Exportkontrollen stärks för att förebygga terrordåd.</textBlock>
    <textBlock ix="97">Sverige är militärt alliansfritt. Den uppgörelse som träffats om Sveriges utrikespolitiska hållning ligger fast. Reformeringen av totalförsvaret fortsätter.</textBlock>
    <textBlock ix="98">Sverige ska aktivt verka för att EU tar sitt fulla ansvar för en global hållbar utveckling. Globaliseringen måste spridas till fler och skarpa välfärdsklyftor motarbetas. Kampen för global rättvisa är vårt gemensamma ansvar. FN:s mål om halverad världsfattigdom år 2015 måste uppnås.</textBlock>
    <textBlock ix="99">Under mandatperioden blir utvidgningen av EU</textBlock>
    <textBlock ix="100">ett faktum. Sverige ska driva på för ett beslut före årsskiftet om inträde i unionen för de stater som är redo. Därmed tas det historiska steget att ena Europa.</textBlock>
    <textBlock ix="101">Den inre marknaden kommer därefter att bestå av över 450 miljoner konsumenter. Östersjöområdets potential som Europas snabbast växande tillväxtområde ska tas till vara. Medel anslås för att befästa svenskt näringslivs position i området. Sankt Petersburgs 300-årsjubileum uppmärksammas. Ryssland ges stöd inför inträdet i WTO. Förslag till hur nya</textBlock>
    <textBlock ix="102">EU-länders medborgare ska kunna ges fri tillgång till vår arbetsmarknad från anslutningsdagen presenteras.</textBlock>
    <textBlock ix="103">Integrationsfrågor kommer att stå i fokus när Sverige under år 2003 är ordförande för det nordiska regeringssamarbetet.</textBlock>
    <textBlock ix="104">Under mandatperioden fattas beslut så att enprocentsmålet för biståndet nås. Fortsatt skuldavskrivning prioriteras, liksom kamp mot hiv/aids. En ny utvecklingspolitik presenteras under vårriksdagen. En</textBlock>
    <textBlock ix="105">EU-gemensam solidarisk flyktingpolitik på asylrättens och humanitetens grund ska skapas. Asylrätten för den som behöver skydd i Sverige försvaras med kraft.</textBlock>
    <textBlock ix="106">Arbetet i konventet om EU:s framtid övergår under mandatperioden i en regeringskonferens om ett nytt fördrag. Sverige deltar aktivt i diskussionen om unionens framtida utformning. Samtidigt som kommissionens ställning och det gemensamma beslutsfattandet på områden som miljö och asyl/migration kan behöva stärkas, bör rådets ställning i EU-</textBlock>
    <textBlock ix="107">samarbetet vara stark. De nationella parlamentens roll bör utvecklas och förstärkas.</textBlock>
    <textBlock ix="108">Överläggningar mellan riksdagspartierna inleds om datum för folkomröstning om Sveriges deltagande fullt ut i EMU med målet att nå så bred enighet som möjligt.</textBlock>
    <textBlock ix="109">Demokratin är vi själva - ingenting annat. Den dagen människor vänder demokratin ryggen börjar det öppna humanistiska samhällets sönderfall. Demokratins styrka beror av den samlade viljan hos många att påverka sina liv och villkor.</textBlock>
    <textBlock ix="110">Än en gång kan vi konstatera ett sjunkande valdeltagande. Det är en varningssignal att ta på yttersta allvar, så även framryckningen av partier med antidemokratiska värderingar.</textBlock>
    <textBlock ix="111">Samtidigt visar preliminära analyser att trenden har brutits i de valdistrikt där särskilda insatser gjorts för att höja valdeltagandet. Likaså syns ett växande stöd för folkvalda institutioner. Det är ljuspunkter att ta fasta på. Inget ansvar faller tyngre på riksdagens ledamöter än att värna demokratin.</textBlock>
    <textBlock ix="112">I våras fattade riksdagen beslut om en långsiktig handlingsplan för stärkt demokrati. Detta arbete måste intensifieras.</textBlock>
    <textBlock ix="113">Kampen för demokratin och människovärdet och mot rasism och annan intolerans måste ständigt pågå</textBlock>
    <textBlock ix="114">- i vardagen, i diskussion och reflexion. Nästa år öppnar den nya myndigheten Forum för levande historia, med uppdrag att med utgångspunkt i Förintelsen främja det arbetet.</textBlock>
    <textBlock ix="115">Etablerandet av ett fristående centrum mot rasism och andra former av intolerans ges stöd. De nationella minoriteternas inflytande ska öka. Ett råd för romska frågor inrättas. Under våren anordnas för fjärde året i rad regeringskonferensen Stockholms Internationella</textBlock>
    <textBlock ix="116">Forum.</textBlock>
    <textBlock ix="117">Slutligen: Fyra år av hårt arbete stundar. I denna kammare kommer demokratins två sidor att manifesteras.</textBlock>
    <textBlock ix="118">Å ena sidan är det meningsutbytet: idéernas och värderingarnas brytning mot varandra.</textBlock>
    <textBlock ix="119">Å andra sidan är det besluten: kompromisserna och sammanvägningarna. Så är det, och så måste det vara i en levande demokrati.</textBlock>
    <textBlock ix="120">Stora utmaningar ligger framför oss, men också stora möjligheter</textBlock>
    <textBlock ix="121">Vårt åtagande är en politik för välfärd och sysselsättning, driven framåt av teknisk utveckling, modern omställning, delaktighet och minskade klyftor.</textBlock>
    <textBlock ix="122">Vårt ansvar gäller Sverige, men också den omvärld vi är så beroende av.</textBlock>
    <textBlock ix="123">Låt oss mötas i en ny anda av samförstånd som bryter ned gränser och hinder, för att tillsammans bygga ett tryggare och starkare Sverige.</textBlock>
    <textBlock ix="124">(Applåder)</textBlock>
  </contentBlock>
  <contentBlock ix="8">
    <textBlock ix="0">3 §  Ceremonin avslutades.</textBlock>
    <textBlock ix="1">Ajournering</textBlock>
  </contentBlock>
  <contentBlock ix="9">
    <textBlock ix="0">Kammaren ajournerade förhandlingarna till kl. 16.30.</textBlock>
    <textBlock ix="1">Återupptagna förhandlingar</textBlock>
  </contentBlock>
  <contentBlock ix="10">
    <textBlock ix="0">Förhandlingarna återupptogs kl. 16.30.</textBlock>
  </contentBlock>
  <contentBlock ix="11">
    <textBlock ix="0">4 §  Förnyad bordläggning</textBlock>
  </contentBlock>
  <contentBlock ix="12">
    <textBlock ix="0">Föredrogs och bordlades åter</textBlock>
    <textBlock ix="1">Yrkandet om misstroendeförklaring mot statsminister</textBlock>
    <textBlock ix="2">Göran Persson</textBlock>
  </contentBlock>
  <contentBlock ix="13">
    <textBlock ix="0">5 §  Ny riksdagsledamot, m.m.</textBlock>
  </contentBlock>
  <contentBlock ix="14">
    <textBlock ix="0">Upplästes och lades till handlingarna följande från</textBlock>
    <textBlock ix="1">Valprövningsnämnden inkomna</textBlock>
  </contentBlock>
  <contentBlock ix="15">
    <textBlock ix="0">Berättelse om granskning av bevis för riksdagsledamot och ersättare för riksdagsledamöter</textBlock>
    <textBlock ix="1">Till Valprövningsnämnden har från Valmyndigheten inkommit bevis om att Karin Thorborg (v),</textBlock>
    <textBlock ix="2">Västerås, utsetts till ny ledamot av riksdagen fr.o.m.</textBlock>
    <textBlock ix="3">den 1 oktober 2002 sedan Stig Henriksson (v) avsagt sig sitt uppdrag som riksdagsledamot. Från Valmyndigheten har också inkommit protokoll angående utseende av ersättare.</textBlock>
    <textBlock ix="4">Valprövningsnämnden har denna dag granskat beviset för den nya ledamoten och protokollet angående ersättare och därvid funnit att de blivit utfärdade i enlighet med 19 kap. 11 § vallagen.</textBlock>
    <textBlock ix="5">Stockholm den 1 oktober 2002</textBlock>
    <textBlock ix="6">Lars Tottie/</textBlock>
    <textBlock ix="7">Kerstin Siverby</textBlock>
  </contentBlock>
  <contentBlock ix="16">
    <textBlock ix="0">6 §  Hänvisning av ärenden till utskott</textBlock>
  </contentBlock>
  <contentBlock ix="17">
    <textBlock ix="0">Föredrogs och hänvisades</textBlock>
    <textBlock ix="1">Propositioner</textBlock>
    <textBlock ix="2">2001/02:190 och 191 till konstitutionsutskottet</textBlock>
  </contentBlock>
  <contentBlock ix="18">
    <textBlock ix="0">Förslag</textBlock>
    <textBlock ix="1">2001/02:RR21 till finansutskottet</textBlock>
    <textBlock ix="2">2001/02:RS3 till konstitutionsutskottet</textBlock>
  </contentBlock>
  <contentBlock ix="19">
    <textBlock ix="0">7 §  Kammaren åtskildes kl. 16.31.</textBlock>
  </contentBlock>
  <contentBlock ix="20">
    <textBlock ix="0"></textBlock>
    <textBlock ix="1">Förhandlingarna leddes av talmannen.</textBlock>
  </contentBlock>
  <contentBlock ix="21">
    <textBlock ix="0"></textBlock>
    <textBlock ix="1">Bilaga</textBlock>
    <textBlock ix="2">Program för öppnandet av riksmötet 2002/03</textBlock>
    <textBlock ix="3">tisdagen den 1 oktober 2002 kl. 14.00</textBlock>
  </contentBlock>
  <contentBlock ix="22">
    <textBlock ix="0">Musik under samlingen</textBlock>
    <textBlock ix="1">Musica Mobile</textBlock>
  </contentBlock>
  <contentBlock ix="23">
    <textBlock ix="0">Fanfar</textBlock>
  </contentBlock>
  <contentBlock ix="24">
    <textBlock ix="0">Kungssången</textBlock>
  </contentBlock>
  <contentBlock ix="25">
    <textBlock ix="0">Lent för violoncell och piano av Gösta Nystroem</textBlock>
  </contentBlock>
  <contentBlock ix="26">
    <textBlock ix="0">Talmannen</textBlock>
  </contentBlock>
  <contentBlock ix="27">
    <textBlock ix="0">Hans Majestät Konungen öppnar riksmötet</textBlock>
  </contentBlock>
  <contentBlock ix="28">
    <textBlock ix="0">Fanfar</textBlock>
  </contentBlock>
  <contentBlock ix="29">
    <textBlock ix="0">Rondo ur klarinettkvartett nr 1</textBlock>
    <textBlock ix="1">av Bernhard Crusell</textBlock>
  </contentBlock>
  <contentBlock ix="30">
    <textBlock ix="0">Statsministern avger regeringsförklaring</textBlock>
  </contentBlock>
  <contentBlock ix="31">
    <textBlock ix="0">Romans för violoncell och piano av Jean Sibelius</textBlock>
  </contentBlock>
  <contentBlock ix="32">
    <textBlock ix="0">Nationalsången</textBlock>
  </contentBlock>
  <contentBlock ix="33">
    <textBlock ix="0">Grande Marche av Charles Voss</textBlock>
    <textBlock ix="1">----------------------------------------------------</textBlock>
    <textBlock ix="2">Medverkande</textBlock>
    <textBlock ix="3">Riksplan:</textBlock>
    <textBlock ix="4">Arméns musikkår konserterar</textBlock>
    <textBlock ix="5">Trapphallen:</textBlock>
    <textBlock ix="6">Sång av klasserna 5A och 5B från Uppsala musikklasser, Domarringens skola under ledning av Gunnel Haulin</textBlock>
    <textBlock ix="7">Riksspelmännen Cajsa och Annika Ekstav, nyckelharpa, och Örjan Englund, dragspel</textBlock>
    <textBlock ix="8">Folkdanslaget Kedjan paraderar med Sveriges landskapsfanor</textBlock>
    <textBlock ix="9">Plenisalen:</textBlock>
    <textBlock ix="10">Musiker ur Musica Mobile</textBlock>
    <textBlock ix="11">Daniel Blendulf, violoncell, och Terés Löf, piano</textBlock>
    <textBlock ix="12">Fanfarblåsare: John Axelsson och Mikael Nilsson</textBlock>
  </contentBlock>
</protocol>
