<protocol id="prot-199899--52">
  <contentBlock ix="0">
    <textBlock ix="0">
      <textBlock ix="0">Det justerade protokollet beräknas utkomma om 3 veckor</textBlock>
    </textBlock>
  </contentBlock>
  <contentBlock ix="1">
    <textBlock ix="0">
      <textBlock ix="0">------------------------------------------------------</textBlock>
    </textBlock>
  </contentBlock>
  <contentBlock ix="2">
    <textBlock ix="0">
      <textBlock ix="0">1 §  Justering av protokoll</textBlock>
    </textBlock>
  </contentBlock>
  <contentBlock ix="3">
    <textBlock ix="0">
      <textBlock ix="0">Justerade protokollen för den 2 och 3 februari.</textBlock>
    </textBlock>
  </contentBlock>
  <contentBlock ix="4">
    <textBlock ix="0">
      <textBlock ix="0">2 §  Meddelande om frågestund</textBlock>
    </textBlock>
  </contentBlock>
  <contentBlock ix="5">
    <textBlock ix="0">
      <textBlock ix="0">Talmannen meddelade att vid frågestunden torsdagen den 11 februari kl. 14.00 skulle följande statsråd närvara:</textBlock>
      <textBlock ix="1">Finansminister Erik Åsbrink, jordbruksminister</textBlock>
      <textBlock ix="2">Margareta Winberg, kulturminister Marita Ulvskog, statsrådet Mona Sahlin, statsrådet Leif Pagrotsky, näringsminister Björn Rosengren, statsrådet Ingegerd</textBlock>
      <textBlock ix="3">Wärnersson och statsrådet Britta Lejon.</textBlock>
    </textBlock>
  </contentBlock>
  <contentBlock ix="6">
    <textBlock ix="0">
      <textBlock ix="0">3 §  Meddelande om information från regeringen</textBlock>
    </textBlock>
  </contentBlock>
  <contentBlock ix="7">
    <textBlock ix="0">
      <textBlock ix="0">Talmannen meddelade att torsdagen den</textBlock>
      <textBlock ix="1">11 februari kl. 13.00 skulle statsrådet Mona Sahlin lämna information om regeringens beslut om rekommendationen från analysgruppen i Estoniafrågan.</textBlock>
    </textBlock>
  </contentBlock>
  <contentBlock ix="8">
    <textBlock ix="0">
      <textBlock ix="0">4 §  Anmälan om fördröjda svar på interpellationer</textBlock>
    </textBlock>
  </contentBlock>
  <contentBlock ix="9">
    <textBlock ix="0">
      <textBlock ix="0">Till riksdagen hade inkommit följande skrivelser:</textBlock>
    </textBlock>
  </contentBlock>
  <contentBlock ix="10">
    <textBlock ix="0">
      <textBlock ix="0">Interpellation 1998/99:119</textBlock>
    </textBlock>
  </contentBlock>
  <contentBlock ix="11">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:119 av Birgitta Sellén (c)</textBlock>
      <textBlock ix="2">om kultur i glesbygd.</textBlock>
      <textBlock ix="3">Interpellationen kommer att besvaras tisdagen den</textBlock>
      <textBlock ix="4">16 februari 1999.</textBlock>
      <textBlock ix="5">Skälet till dröjsmålet är att vi inte kunnat finna en debattdag som passar både interpellanten och mig.</textBlock>
      <textBlock ix="6">Stockholm den 4 februari 1999</textBlock>
      <textBlock ix="7">Marita Ulvskog</textBlock>
    </textBlock>
  </contentBlock>
  <contentBlock ix="12">
    <textBlock ix="0">
      <textBlock ix="0">Interpellation 1998/99:133</textBlock>
    </textBlock>
  </contentBlock>
  <contentBlock ix="13">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:133 av Gunnel Wallin om bostadslösheten.</textBlock>
      <textBlock ix="2">Interpellationen kommer att besvaras fredagen den 19 februari 1999.</textBlock>
      <textBlock ix="3">Skälet till dröjsmålet är arbetsanhopning.</textBlock>
      <textBlock ix="4">Stockholm den 4 februari 1999</textBlock>
      <textBlock ix="5">Lars Engqvist</textBlock>
    </textBlock>
  </contentBlock>
  <contentBlock ix="14">
    <textBlock ix="0">
      <textBlock ix="0">Interpellation 1998/99:144</textBlock>
    </textBlock>
  </contentBlock>
  <contentBlock ix="15">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:144 av Ewa Larsson om de prostituerades livssituation.</textBlock>
      <textBlock ix="2">Interpellationen kommer att besvaras fredagen den 19 februari 1999.</textBlock>
      <textBlock ix="3">Skälet till dröjsmålet är arbetsanhopning.</textBlock>
      <textBlock ix="4">Stockholm den 4 februari 1999</textBlock>
      <textBlock ix="5">Lars Engqvist</textBlock>
    </textBlock>
  </contentBlock>
  <contentBlock ix="16">
    <textBlock ix="0">
      <textBlock ix="0">Interpellation 1998/99:148</textBlock>
    </textBlock>
  </contentBlock>
  <contentBlock ix="17">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:148 av Kerstin Heinemann om tandvård.</textBlock>
      <textBlock ix="2">Interpellationen kommer att besvaras fredagen den 19 februari 1999.</textBlock>
      <textBlock ix="3">Skälet till dröjsmålet är arbetsanhopning.</textBlock>
      <textBlock ix="4">Stockholm den 4 februari 1999</textBlock>
      <textBlock ix="5">Lars Engqvist</textBlock>
    </textBlock>
  </contentBlock>
  <contentBlock ix="18">
    <textBlock ix="0">
      <textBlock ix="0">Interpellation 1998/99:149</textBlock>
    </textBlock>
  </contentBlock>
  <contentBlock ix="19">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:149 av Ragnwi Marcelind om det statliga stödet till brottsoffren.</textBlock>
      <textBlock ix="2">Interpellationen kommer att besvaras fredagen den 19 februari 1999.</textBlock>
      <textBlock ix="3">Skälet till dröjsmålet är att jag inte kunnat finna en debattdag som passar både interpellanten och mig.</textBlock>
      <textBlock ix="4">Stockholm den 5 februari 1999</textBlock>
      <textBlock ix="5">Laila Freivalds</textBlock>
    </textBlock>
  </contentBlock>
  <contentBlock ix="20">
    <textBlock ix="0">
      <textBlock ix="0">Interpellation 1998/99:145</textBlock>
    </textBlock>
  </contentBlock>
  <contentBlock ix="21">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:145 av Birgitta Wistrand om AB Svensk Bilprovning.</textBlock>
      <textBlock ix="2">Interpellationen kommer att besvaras torsdagen den 11 mars 1999.</textBlock>
      <textBlock ix="3">Skälet till dröjsmålet är arbetsanhopning.</textBlock>
      <textBlock ix="4">Näringsdepartementet</textBlock>
      <textBlock ix="5">Enligt uppdrag</textBlock>
      <textBlock ix="6">C H Fallenius</textBlock>
      <textBlock ix="7">Expeditionschef</textBlock>
    </textBlock>
  </contentBlock>
  <contentBlock ix="22">
    <textBlock ix="0">
      <textBlock ix="0">Interpellation 1998/99:122</textBlock>
    </textBlock>
  </contentBlock>
  <contentBlock ix="23">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:122 av Erik Arthur Egervärn om forskningsresurser vid mindre och medelstora högskolor.</textBlock>
      <textBlock ix="2">Interpellationen kommer att besvaras tisdagen den</textBlock>
      <textBlock ix="3">16 februari 1999.</textBlock>
      <textBlock ix="4">Skälet till dröjsmålet är beredningen inom departementet.</textBlock>
      <textBlock ix="5">Stockholm den 2 februari 1999</textBlock>
      <textBlock ix="6">Thomas Östros</textBlock>
    </textBlock>
  </contentBlock>
  <contentBlock ix="24">
    <textBlock ix="0">
      <textBlock ix="0">Interpellation 1998/99:134</textBlock>
    </textBlock>
  </contentBlock>
  <contentBlock ix="25">
    <textBlock ix="0">
      <textBlock ix="0">Till riksdagen</textBlock>
      <textBlock ix="1">Interpellation 1998/99:134 av Sofia Jonsson om utbildningsnivån i glesbygden.</textBlock>
      <textBlock ix="2">Interpellationen kommer att besvaras tisdagen den</textBlock>
      <textBlock ix="3">16 februari 1999.</textBlock>
      <textBlock ix="4">Skälet till dröjsmålet är beredningen inom departementet.</textBlock>
      <textBlock ix="5">Stockholm den 2 februari 1999</textBlock>
      <textBlock ix="6">Thomas Östros</textBlock>
    </textBlock>
  </contentBlock>
  <contentBlock ix="26">
    <textBlock ix="0">
      <textBlock ix="0">5 §  Svar på interpellation 1998/99:112 om F-</textBlock>
      <textBlock ix="1">skattsedel</textBlock>
    </textBlock>
  </contentBlock>
  <contentBlock ix="27">
    <textBlock ix="0">
      <textBlock ix="0">Anf.  1  Finansminister ERIK ÅSBRINK (s):</textBlock>
      <textBlock ix="1">Fru talman! Margareta Andersson har frågat vad jag är beredd att vidta för åtgärder för att avbytare som blivit uppsagda från Lantbrukets avbytartjänst och som vill starta företag samt andra i liknande omständigheter skall få sina F-skattsedlar och kunna starta sina företag.</textBlock>
      <textBlock ix="2">När systemet med F-skattsedlar infördes (prop.</textBlock>
      <textBlock ix="3">1991/92:112) blev det väsentligt enklare för den som bedrev eller avsåg att bedriva näringsverksamhet att få en F-skattsedel än det varit att få en B-skattsedel i det gamla systemet. Reglerna för tilldelning av F-</textBlock>
      <textBlock ix="4">skattsedel har därefter ändrats (prop. 1997/98:33) så att det blivit ännu lättare att få en sådan.</textBlock>
      <textBlock ix="5">De nya reglerna innebär att alla som ansöker om en F-skattsedel skall få det om det inte finns skälig anledning att anta att sökanden varken bedriver näringsverksamhet eller kommer att bedriva sådan verksamhet. Dock finns vissa hinder, t.ex. om sökanden har skatteskulder eller inte har fullgjort sin skyldighet att deklarera. De nya reglerna trädde i kraft den</textBlock>
      <textBlock ix="6">1 januari 1998.</textBlock>
      <textBlock ix="7">Det är ytterst få som får avslag på sin ansökan om</textBlock>
      <textBlock ix="8">F-skattsedel. Av de ca 70 000 fysiska och juridiska personer som under år 1997 ansökte om F-skattsedel var det endast 663 personer, dvs. mindre än 1 %, som fick avslag på den grunden att näringsverksamhet inte ansågs bedrivas. Antalet ansökningar under förra året</textBlock>
      <textBlock ix="9">- som prövades mot de nya reglerna - steg till drygt</textBlock>
      <textBlock ix="10">74 000. Antalet avslag på den grunden att näringsverksamhet inte ansågs bedrivas minskade till 620.</textBlock>
      <textBlock ix="11">I sak gäller att man i ett system med F-skatt inte kan undvara en möjlighet för skattemyndigheten att avslå en ansökan om F-skatt när det finns goda skäl att anta att näringsverksamhet varken bedrivs eller kommer att bedrivas eftersom systemet bygger på ett direkt samband mellan F-skattsedel och näringsverksamhet.</textBlock>
      <textBlock ix="12">Till detta kan läggas att Riksskatteverket nu gör en översyn av utbildningen av handläggare i F-</textBlock>
      <textBlock ix="13">skattefrågor för att åstadkomma en snabb, korrekt och enhetlig bedömning av ansökningar om F-skattsedel, och i vissa regioner har viss utbildningsverksamhet redan genomförts.</textBlock>
      <textBlock ix="14">Enligt min mening finns det inget generellt hinder i nuvarande lagstiftning som medför att den aktuella verksamheten inte kan hänföras till näringsverksamhet. Om den bedrivs eller avses att bedrivas under sådana former som krävs för näringsverksamhet enligt 21 § kommunalskattelagen, dvs. yrkesmässigt och självständigt, skall en F-skattsedel utfärdas.</textBlock>
    </textBlock>
  </contentBlock>
  <contentBlock ix="28">
    <textBlock ix="0">
      <textBlock ix="0">Anf.  2  MARGARETA ANDERSSON (c):</textBlock>
      <textBlock ix="1">Fru talman! Jag tackar så mycket för svaret, för i den här frågan är finansministern och jag tämligen överens. Generellt sett är det väldigt positivt. Jag tycker också att det är helt naturligt att vi har en regel om att man även kan avslå under de förutsättningar som finns hos skattemyndigheten. Men den springande punkten som jag ser det just nu är bedömningen av vad som är näringsverksamhet. Här har en enskild grupp faktiskt diskriminerats i lite olika sammanhang.</textBlock>
      <textBlock ix="2">Det rör sig då just om de tidigare avbytarna.</textBlock>
      <textBlock ix="3">I höstas sade man från skattemyndighetens sida -</textBlock>
      <textBlock ix="4">det är från Skattekontoret i Växjö som jag har de här uppgifterna - att eftersom de här personerna tidigare varit anställda kommer de inte att kunna bedriva sin verksamhet som näringsverksamhet. Som finansministern antyder i svaret har det inte varit enhetliga bedömningar i hela landet. Kan jag då förutsätta att det här svaret också ger vid handen att det kommer att vara en mer enhetlig bedömning framöver, efter det att man gjort de här undersökningarna och genomfört den utbildning som finansministern beskriver?</textBlock>
    </textBlock>
  </contentBlock>
  <contentBlock ix="29">
    <textBlock ix="0">
      <textBlock ix="0">Anf.  3  Finansminister ERIK ÅSBRINK (s):</textBlock>
      <textBlock ix="1">Fru talman! Som Margareta Andersson säkert förstår varken kan eller får jag bedöma skattemyndigheternas tillämpning av gällande lagstiftning i enskilda fall, utan jag kan bara uttala mig mera generellt.</textBlock>
      <textBlock ix="2">Jag har pekat på den mycket långtgående lättnad i flera steg som redan har genomförts och som innebär att en överväldigande majoritet av dem som ansöker om F-skattsedel också får det. Likväl måste en sådan här prövningsmöjlighet för skattemyndigheten finnas kvar.</textBlock>
      <textBlock ix="3">Man kan säga att bevisbördan har kastats om. Tidigare var det den skattskyldige som skulle visa att det var fråga om näringsverksamhet. Nu ligger bevisbördan på skattemyndigheten när det gäller att visa på de fall där det inte är fråga om sådan verksamhet. Det är klart att det här innebär en långtgående lättnad av regelsystemet.</textBlock>
      <textBlock ix="4">En prövning måste dock finnas kvar. Det beror naturligtvis på att det finns fall där man inte bedriver och inte avser att bedriva näringsverksamhet. Det är alltid svårigheter med sådana bedömningar. Om man går ännu längre i generositet ökar risken för att man senare får ompröva ställningstagandet, och då går det i motsatt riktning - dvs. den som har trott att han eller hon får använda F-skattsedel får så småningom beskedet att så inte är fallet. Då händer bl.a. att den skattskyldige ändå får betala socialavgifter i form av egenavgifter. En del människor kan känna sig lurade av detta. Det finns således en avigsida med att ha en ännu generösare tillämpning.</textBlock>
      <textBlock ix="5">Jag tycker således att vi generellt sett har funnit en bra ordning. Vad som ytterligare kan göras och vad som pågår är att med utbildningsinsatser och annat säkerställa att tillämpningen blir så enhetlig, snabb och korrekt som möjligt över hela landet.</textBlock>
    </textBlock>
  </contentBlock>
  <contentBlock ix="30">
    <textBlock ix="0">
      <textBlock ix="0">Anf.  4  MARGARETA ANDERSSON (c):</textBlock>
      <textBlock ix="1">Fru talman! Jag tror att vi är överens om att det måste finnas en prövningsrätt och att skattemyndigheten inte bara kan acceptera en begäran. Avigsidorna finns som sagt var.</textBlock>
      <textBlock ix="2">Men det jag har tyckt vara olyckligt är att man har diskriminerat en hel grupp av tidigare arbetstagare som nu går över till att i stället vara arbetsgivare och själva klara av det som krävs. Jag hoppas att det svar som getts innebär att man från skattemyndigheternas sida gör en som jag upplever det riktigare tolkning och att alla grupper skall behandlas lika.</textBlock>
      <textBlock ix="3">Jag är helt överens med finansministern om att man inte kan låta folk hantera detta hur som helst. Att komma tillbaka och få sitt beslut om F-skattsedel upphävt kan få mycket svåra konsekvenser, med kostnader som man inte hade räknat med. Men i det aktuella fallet har det nog inte varit på det sättet. Jag får väl uppmana mina kompisar att på nytt ansöka om</textBlock>
      <textBlock ix="4">F-skattsedel och hoppas att man då försöker få fram ett riktigare beslut i det här fallet.</textBlock>
      <textBlock ix="5">Jag tror ändå inte att man helt kan negligera problemet, eftersom det rör en ganska stor grupp. Det är människor som har en önskan om att bedriva företagsverksamhet. En del av dem  har löst det genom att starta kooperativ, som t.ex. Farmartjänst. Men andra har gått in i arbetslöshet i stället, och det är inte en utveckling som någon kan önska, vare sig finansministern, jag eller någon annan. Därför känner jag att det här är en fråga som behöver tas upp på nytt om det inte blir någon förändring.</textBlock>
      <textBlock ix="6">Svaret till den sagesman jag har var också att det här var någonting som inte gick att ändra utan att ändra lagstiftningen. Men jag hoppas att den informations- och utbildningskampanj som bedrivs nu kommer att göra det möjligt att ändra detta i alla fall.</textBlock>
      <textBlock ix="7">Tack så mycket!</textBlock>
    </textBlock>
  </contentBlock>
  <contentBlock ix="31">
    <textBlock ix="0">
      <textBlock ix="0">Anf.  5  Finansminister ERIK ÅSBRINK (s):</textBlock>
      <textBlock ix="1">Fru talman! Margareta Andersson och jag är nog överens i allt väsentligt om hur de här frågorna skall hanteras. Återigen, jag kan inte bedöma det individuella fallet. Men jag kan försäkra att regelsystemet skall tillämpas lika för alla yrkesgrupper. Det finns ingenting i regelsystemet, och får inte finnas någonting, som missgynnar en viss yrkesgrupp. Jag hoppas att de ökade informations- och utbildningsinsatser som nu görs kommer att leda till en ännu större träffsäkerhet i den framtida tillämpningen av regelsystemet.</textBlock>
    </textBlock>
  </contentBlock>
  <contentBlock ix="32">
    <textBlock ix="0">
      <textBlock ix="0">Överläggningen var härmed avslutad.</textBlock>
    </textBlock>
  </contentBlock>
  <contentBlock ix="33">
    <textBlock ix="0">
      <textBlock ix="0">6 §  Svar på interpellation 1998/99:69 om byggforskningens framtid</textBlock>
    </textBlock>
  </contentBlock>
  <contentBlock ix="34">
    <textBlock ix="0">
      <textBlock ix="0">Anf.  6  Miljöminister KJELL LARS-</textBlock>
      <textBlock ix="1">SON (s):</textBlock>
      <textBlock ix="2">Fru talman! Inga Berggren har frågat mig om och i så fall när jag tänker redovisa min syn på byggforskningens framtid samt om och i så fall när jag tänker lägga fram förslag om förändringar i byggforskningens struktur.</textBlock>
      <textBlock ix="3">Som Inga Berggren påpekar i interpellationen aviserade regeringen i budgetpropositionen sin avsikt att lämna förslag till nya riktlinjer och en ny organisation för byggforskningen under hösten 1998. Regeringen såg då ett behov av att förändra byggforskningens inriktning och organisation med anledning av att anslaget för byggforskning enligt budgetpropositionen skulle minska från 164 till 64 miljoner kronor för år 1999.</textBlock>
      <textBlock ix="4">I och med riksdagsbehandlingen av budgetpropositionen förändrades dock de ekonomiska ramarna för byggforskningen under år 1999. Som Inga Berggren känner till beslöt riksdagen att byggforskningen utöver det föreslagna anslaget på 64 miljoner kronor skulle tillföras 50 miljoner kronor för forskning och utveckling med inriktning mot en hållbar utveckling.</textBlock>
      <textBlock ix="5">Regeringen ser nu en möjlighet att under 1999</textBlock>
      <textBlock ix="6">sätta in frågan om den framtida byggforskningen i ett större forskningspolitiskt sammanhang. Kommittén för översyn av den svenska forskningspolitiken lämnade i slutet av 1998 överväganden och förslag som behandlar den framtida inriktningen av statens forskningsresurser och utformningen av den statliga forskningsorganisationen. I detta sammanhang kommer också byggforskningen att behandlas. Här förefaller det som om interpellanten och jag har samma uppfattning.</textBlock>
      <textBlock ix="7">Beredningen av de forskningspolitiska förslagen har just inletts, och remissbehandlingen av betänkandet har ännu inte avslutats. Jag kan därför för dagen inte ge något exakt svar på Inga Berggrens fråga om tidpunkten för när ställningstaganden och förslag om byggforskningen kan redovisas.</textBlock>
      <textBlock ix="8">På frågan om jag tänker redovisa förslag vill jag svara att jag självfallet kommer att göra det när tiden är mogen.</textBlock>
      <textBlock ix="9">Tack!</textBlock>
    </textBlock>
  </contentBlock>
  <contentBlock ix="35">
    <textBlock ix="0">
      <textBlock ix="0">Anf.  7  INGA BERGGREN (m):</textBlock>
      <textBlock ix="1">Fru talman! Tack, herr minister, för det svaret, även om svaret i sig inte är ett särskilt imponerande sådant. Möjligen skulle jag vilja säga att det är en klass bättre än svaren på frågor som jag förut ställt i olika byggfrågor till tidigare inrikesministern. Så länge ärenden bereds finns inget att säga, var hans devis.</textBlock>
      <textBlock ix="2">Kjell Larsson har åtminstone något att tillkännage, nämligen att det inte längre är lika angeläget att lämna förslag till förändrad inriktning och organisation för byggforskningen när riksdagen har talat om för regeringen att man inte kunde godkänna den dramatiska minskningen. Två tredjedelar av byggforskningsanslaget tog regeringen alltså bort. Majoriteten i riksdagen ansåg att byggforskningen skulle tillföras ytterligare 50 miljoner i förhållande till regeringens förslag. Moderaterna sade: Vi vill öka med 75 miljoner.</textBlock>
      <textBlock ix="3">Även om detta skulle ha varit en minskning i förhållande till dagens anslag, gjorde vi i utskottet och vi moderater den bedömningen, efter hörande av inblandade parter, att pågående och nya projekt skulle kunna arbeta vidare i rimlig omfattning i avvaktan på slutgiltigt ställningstagande om byggforskningens framtid.</textBlock>
      <textBlock ix="4">Det undermåliga underlaget, eller rättare sagt den obefintliga redovisningen av konsekvenserna av regeringens stora neddragning, fanns inte då och inte nu heller redovisat någonstans. Därför kvarstår min kritik. Fortfarande lever många inom den byggrelaterade verksamheten, byggarna själva, forskare och studenter, i ovisshet om hur regeringen vill forma byggforskningen i framtiden.</textBlock>
      <textBlock ix="5">Frågorna kvarstår också: Vad händer nu? Vad säger ministern här i dag om framtiden för byggforskningen och boendeforskningen? Riksdagen har gett byggforskningen visst andrum, så att man har möjlighet att jobba vidare under 1999. Och ministern skriver i sitt svar att regeringen nu ser en möjlighet till bättre samordning inom forskningspolitikens område.</textBlock>
      <textBlock ix="6">Men jag känner ändå en viss oro, en oro som delas av flera aktiva inom den här verksamheten. Vad betyder ordvändningarna i svaret? Kommer forskningen att försvinna i ett svart hål?</textBlock>
      <textBlock ix="7">I ett flertal omgångar har regeringen aviserat en proposition som har gått under beteckningen Vissa byggfrågor. Det skedde redan våren 1998, även hösten 1998 och nu våren 1999. Som jag har uppfattat det skulle där stå någonting om byggforskningens framtid. Men symtomatiskt för regeringen är att inte ta ställning utan att skjuta upp ärendet. Ärendet bereds. Har verkligen inte regeringen och statsrådet några tankar och idéer om byggforskningens framtid?</textBlock>
      <textBlock ix="8">Det är just detta jag vill återkomma till. Vad händer efter 1999? Kommer det någonting i den proposition som jag tror är aviserad till början av mars?</textBlock>
      <textBlock ix="9">Kommer någonting att stå där om inriktning och organisation av byggforskningen? Vad händer alltså efter 1999?</textBlock>
    </textBlock>
  </contentBlock>
  <contentBlock ix="36">
    <textBlock ix="0">
      <textBlock ix="0">Anf.  8  Miljöminister KJELL LARS-</textBlock>
      <textBlock ix="1">SON (s):</textBlock>
      <textBlock ix="2">Fru talman! Jag kan nog hålla med Inga Berggren om att svaret inte är särskilt imponerande. Det kan möjligen bero på att interpellationen inte heller är så imponerande.</textBlock>
      <textBlock ix="3">I sakfrågan är vi egentligen överens. Som Inga</textBlock>
      <textBlock ix="4">Berggren skriver i interpellationen: "Vi vill i och för sig inte ifrågasätta behovet av en översyn av byggforskningen. Denna översyn bör dock göras i ett större forskningspolitiskt sammanhang." Det är precis den situationen vi är i för närvarande. Vi har den stora forskningspolitiska utredningen Forskning</textBlock>
      <textBlock ix="5">2000, som också har synpunkter på byggforskningen.</textBlock>
      <textBlock ix="6">Miljödepartementet har lagt ut ett uppdrag på Naturvårdsverket att tillsammans med Forskningsrådsnämnden titta på den ganska omdebatterade frågan om miljöforskningen. Där finns också Byggforskningsrådets framtid.</textBlock>
      <textBlock ix="7">Det finns nu ett bra tillfälle att försöka att bedöma frågorna i ett sammanhang och komma fram till en bra, genomtänkt och klok forskningspolitik på de tre områdena och kanske även på ytterligare områden.</textBlock>
      <textBlock ix="8">Det är angeläget att utnyttja den möjligheten.</textBlock>
      <textBlock ix="9">Byggforskningsrådet har fått möjligheter att verka på ett bra sätt under perioden innan de slutliga beskeden kan ges. Jag har haft ganska mycket kontakt med</textBlock>
      <textBlock ix="10">Byggforskningsrådet för att diskutera deras situation.</textBlock>
      <textBlock ix="11">Det råder ett bra förhållande mellan Byggforskningsrådet och departementet.</textBlock>
      <textBlock ix="12">I viss mån kommer vi inte ifrån att verksamheten får bedrivas under en viss ovisshet, som i och för sig inte är önskvärd men nödvändig för att kunna komma fram till en klok och långsiktigt hållbar lösning på detta viktiga område.</textBlock>
      <textBlock ix="13">Jag utgår från att Inga Berggrens intresse för frågan beror på att hon ser detta som ett viktigt forskningsområde. Där är vi också överens. Detta är också ett viktigt område för mig som miljöminister och ansvarig för byggmiljö- och boendemiljöfrågorna -</textBlock>
      <textBlock ix="14">med en stark tilltro till forskningens och kunskapernas roll i den framtida miljöpolitiken.</textBlock>
    </textBlock>
  </contentBlock>
  <contentBlock ix="37">
    <textBlock ix="0">
      <textBlock ix="0">Anf.  9  INGA BERGGREN (m):</textBlock>
      <textBlock ix="1">Fru talman! Det var efter riksdagens ingripande som Byggforskningsrådet och de som forskar om byggande fick ett visst andrum. Det är alldeles riktigt att det är just denna fråga jag vill diskutera - en viktig fråga om byggforskning. Jag vill gärna diskutera sakfrågan. Det var därför jag hade hoppats på att få lite mer kött på benen.</textBlock>
      <textBlock ix="2">Forskning och utveckling och högkvalitativ utbildning är viktiga grundstenar i ett samhälle i förändring och för tillväxt. Sambandet mellan grundforskning, tillämpad forskning och industriellt utvecklingsarbete är en stor angelägenhet i ett växande Sverige.</textBlock>
      <textBlock ix="3">Byggforskningen är till sin karaktär tvärvetenskaplig, och den får inte glömmas bort i den pågående diskussionen om förslagen i betänkandet Forskning</textBlock>
      <textBlock ix="4">2000. Kanske har jag fått en indikation på att statsrådet också är angelägen om att se till att detta inte glöms bort.</textBlock>
      <textBlock ix="5">Det behövs både grundforskning och tvärvetenskaplig forskning. Det behövs, enligt min uppfattning, en djupare analys kring konsekvenserna av de framlagda förslagen i utredningen. Vi är överens om att tvärvetenskaplig forskning och byggforskning inte får ramla mellan stolarna.</textBlock>
      <textBlock ix="6">Det är också viktigt att ta upp en del invändningar jag har mött i debatten, nämligen varför byggbranschens insatser till FoU är förhållandevis låga jämfört med t.ex. läkemedelsbranschen.</textBlock>
      <textBlock ix="7">Jämförelsen haltar: branscherna har helt olika strukturer och förutsättningar. Byggbranschen består av många, små lokala bolag, egenföretagare som sysslar med byggande och installation, fastighetsbolag, arkitekter, konsulter osv. De flesta företag inom läkemedelsbranschen är stora och arbetar många gånger på internationell basis.</textBlock>
      <textBlock ix="8">Det finns ytterligare en sak jag tycker är viktig att ta upp i detta sammanhang. Entreprenörer inom byggbranschen måste skydda sina nya produkter och innovationer, de måste gardera sig för att andra inte tar över. Läkemedelsbranschen har helt andra förutsättningar med hjälp av t.ex. patentskydd.</textBlock>
      <textBlock ix="9">Om Skanskas chef satt på Astras vd-stol, skulle besluten att satsa pengar till forskning och utveckling vara helt annorlunda, än om Skanskas chef satt där han sitter i dag. Förutsättningarna är så olika.</textBlock>
      <textBlock ix="10">Samverkan och samfinansiering behövs mellan stat och näringsliv för att se och forska fram möjligheter att utveckla och lösa många och viktiga, krävande uppgifter med relevans för både individ och samhälle. Jag återkommer ändå till följande fråga.</textBlock>
      <textBlock ix="11">Kan Kjell Larsson ytterligare lite grann utveckla tanken bakom hur han ser på byggforskningens framtid?</textBlock>
    </textBlock>
  </contentBlock>
  <contentBlock ix="38">
    <textBlock ix="0">
      <textBlock ix="0">Anf.  10  Miljöminister KJELL LARS-</textBlock>
      <textBlock ix="1">SON (s):</textBlock>
      <textBlock ix="2">Fru talman! Jag gläder mig åt att Inga Berggren har grunduppfattningen att det finns anledning för staten och näringslivet att ta gemensamma tag för att öka kunskaperna på området. Jag håller med om jämförelsen mellan Astra och byggbranschen när det gäller forskningsinsatser. Det går inte att säga att alla branscher skall tillämpa exakt en viss speciell procentsats. Men det finns brister när det gäller byggbranschens forskning och inriktning i ett ideologiskt framtidsperspektiv. Den splittrade företagsstrukturen som Inga Berggren ger en beskrivning av visar att de kunskaper som finns om hur man bygger och river på rätt sätt inte i alla stycken når ut till de minsta byggföretagen. Här kan också finnas uppgifter för byggforskningen i samarbete med regeringen och riksdagen.</textBlock>
      <textBlock ix="3">Inga Berggren tolkade min indikation något så när rätt. Jag ser att forskningsområdet är viktigt, inte minst ur mitt ekologiska framtidsperspektiv. Det blir min uppgift att se till att de kunskaper som behövs för den här samhällsutvecklingen också kommer att tas fram under den beredning vi står i begrepp att arbeta med.</textBlock>
      <textBlock ix="4">Inga Berggren tog också upp en del saker som hänt på området innan jag tillträdde som miljöminister. Under de fyra månader jag har haft detta viktiga jobb har jag inte sett som min främsta uppgift att gräva i det förflutna. Jag är säker på att det finns en del argument för den tidigare regeringens agerande i frågan som jag tyvärr inte kan överföra till Inga</textBlock>
      <textBlock ix="5">Berggren.</textBlock>
    </textBlock>
  </contentBlock>
  <contentBlock ix="39">
    <textBlock ix="0">
      <textBlock ix="0">Anf.  11  INGA BERGGREN (m):</textBlock>
      <textBlock ix="1">Fru talman! Just långsiktighet är viktigt i det här perspektivet. Det var det utskottet oroade sig för då regeringens förslag för budget 1999 lades fram. Det var fråga om kort sikt. Vad händer sedan?</textBlock>
      <textBlock ix="2">Forskning och utveckling är nödvändigt för framtiden. Jag förstår inte riktigt vad miljöministern menar med att det inte alltid finns den idépolitiska inriktningen hos byggbranschen i det här perspektivet, att det kanske saknas en inriktning.</textBlock>
      <textBlock ix="3">Här finns en tvärvetenskap som är viktig att ta fasta på. Byggprocessen i sig berör många olika delar inom forskningen, t.ex. beteendevetenskaplig och teknisk forskning i fråga om själva byggprocessen.</textBlock>
      <textBlock ix="4">Inomhusklimatet är viktigt för oss alla - från de allra minsta små till oss äldre. Det berör medicin, teknik och beteendevetenskap.</textBlock>
      <textBlock ix="5">Det finns andra viktiga ingredienser, t.ex. att klara viktiga utmaningar i framtiden som energihushållning, effektiv resursanvändning, användning av IT</textBlock>
      <textBlock ix="6">inom branschen, ändamålsenliga byggregler. För detta behövs en gemensam samverkan.</textBlock>
      <textBlock ix="7">Jag är intresserad av att diskutera sakfrågan. Frågan hur regeringen under hösten har skött budgeten kan vi glömma nu. Kommer det förslag i propositionen om vissa byggfrågor i början av mars? Eller kommer miljöministern att i vårpropositionen skriva in inriktningen på byggforskningen i framtiden?</textBlock>
    </textBlock>
  </contentBlock>
  <contentBlock ix="40">
    <textBlock ix="0">
      <textBlock ix="0">Anf.  12  Miljöminister KJELL LARS-</textBlock>
      <textBlock ix="1">SON (s):</textBlock>
      <textBlock ix="2">Fru talman! Vi får ju välja. Inga Berggren har ju i interpellationen sagt att det är viktigt att man behandlar byggforskningen i ett större forskningspolitiskt sammanhang. Det kommer vi inte att kunna göra om vi skall ha siktet inställt på att ge de slutliga beskeden i en proposition i vår eller i vårpropositionen.</textBlock>
      <textBlock ix="3">Det kommer att ta lite längre tid. Och jag menar ju att det är värt att lägga ned ytterligare några månader på det här för att få en ordentlig, genomtänkt, långsiktig lösning på ett område som vi är överens om är viktigt.</textBlock>
      <textBlock ix="4">Min tanke när det gäller byggföretagens forskning är den att på området finns det mer att forska om. Det här är ett väldigt viktigt område. Det finns också brister i kunskapsöverföringen av den kunskap som ändå finns om hur man bygger och inrättar bostäder och lokaler. Det är en viktig uppgift för byggforskningen, men också för oss andra som är aktiva på det här området.</textBlock>
      <textBlock ix="5">Det blev inte så att säga de blodiga knivarnas diskussion, det här, och jag tror att det beror på att Inga</textBlock>
      <textBlock ix="6">Berggren och jag nog är ganska överens om den här hanteringen. Jag ser fram emot att få diskutera det här med Inga Berggren när vi har haft den tid som behövs för att få fram ett bra, långsiktigt förslag och en bra, långsiktig inriktning på byggforskningen.</textBlock>
    </textBlock>
  </contentBlock>
  <contentBlock ix="41">
    <textBlock ix="0">
      <textBlock ix="0">Överläggningen var härmed avslutad.</textBlock>
    </textBlock>
  </contentBlock>
  <contentBlock ix="42">
    <textBlock ix="0">
      <textBlock ix="0">7 §  Förnyad bordläggning</textBlock>
    </textBlock>
  </contentBlock>
  <contentBlock ix="43">
    <textBlock ix="0">
      <textBlock ix="0">Föredrogs men bordlades åter</textBlock>
      <textBlock ix="1">Konstitutionsutskottets betänkande 1998/99:KU9</textBlock>
      <textBlock ix="2">Miljö- och jordbruksutskottets betänkande</textBlock>
      <textBlock ix="3">1998/99:MJU8</textBlock>
      <textBlock ix="4">Konstitutionsutskottets betänkande 1998/99:KU17</textBlock>
      <textBlock ix="5">Justitieutskottets betänkanden 1998/99:JuU10 och</textBlock>
      <textBlock ix="6">JuU11</textBlock>
      <textBlock ix="7">Lagutskottets betänkanden 1998/99:LU6-LU9</textBlock>
    </textBlock>
  </contentBlock>
  <contentBlock ix="44">
    <textBlock ix="0">
      <textBlock ix="0">8 §  Bordläggning</textBlock>
    </textBlock>
  </contentBlock>
  <contentBlock ix="45">
    <textBlock ix="0">
      <textBlock ix="0">Anmäldes och bordlades</textBlock>
      <textBlock ix="1">Proposition</textBlock>
      <textBlock ix="2">1998/99:49 Sökerhetsrådgivare för transport av farligt gods m.m.</textBlock>
    </textBlock>
  </contentBlock>
  <contentBlock ix="46">
    <textBlock ix="0">
      <textBlock ix="0">9 §  Anmälan om interpellationer</textBlock>
    </textBlock>
  </contentBlock>
  <contentBlock ix="47">
    <textBlock ix="0">
      <textBlock ix="0">Anmäldes att följande interpellationer framställts</textBlock>
    </textBlock>
  </contentBlock>
  <contentBlock ix="48">
    <textBlock ix="0">
      <textBlock ix="0">den 5 februari</textBlock>
    </textBlock>
  </contentBlock>
  <contentBlock ix="49">
    <textBlock ix="0">
      <textBlock ix="0">1998/99:153 av Sten Andersson (m) till statsrådet</textBlock>
      <textBlock ix="1">Ulrica Messing</textBlock>
      <textBlock ix="2">Integrationspolitiken</textBlock>
    </textBlock>
  </contentBlock>
  <contentBlock ix="50">
    <textBlock ix="0">
      <textBlock ix="0">den 8 februari</textBlock>
    </textBlock>
  </contentBlock>
  <contentBlock ix="51">
    <textBlock ix="0">
      <textBlock ix="0">1998/99:154 av Kjell-Erik Karlsson (v) till jordbruksministern</textBlock>
      <textBlock ix="1">Industrifiske i Östersjön</textBlock>
    </textBlock>
  </contentBlock>
  <contentBlock ix="52">
    <textBlock ix="0">
      <textBlock ix="0">den 9 februari</textBlock>
    </textBlock>
  </contentBlock>
  <contentBlock ix="53">
    <textBlock ix="0">
      <textBlock ix="0">1998/99:155 av Barbro Westerholm (fp) till socialministern</textBlock>
      <textBlock ix="1">Medicinska tester i arbetslivet</textBlock>
      <textBlock ix="2">1998/99:156 av Barbro Westerholm (fp) till socialministern</textBlock>
      <textBlock ix="3">Kostnader för in vitrofertilisering</textBlock>
      <textBlock ix="4">1998/99:157 av Maud Ekendahl (m) till justitieministern</textBlock>
      <textBlock ix="5">Nedskärningar inom polisväsendet</textBlock>
      <textBlock ix="6">1998/99:158 av Göran Hägglund (kd) till näringsministern</textBlock>
      <textBlock ix="7">Näringspolitiken</textBlock>
    </textBlock>
  </contentBlock>
  <contentBlock ix="54">
    <textBlock ix="0">
      <textBlock ix="0">Interpellationerna redovisas i bilaga som fogas till riksdagens snabbprotokoll tisdagen den 16 februari.</textBlock>
    </textBlock>
  </contentBlock>
  <contentBlock ix="55">
    <textBlock ix="0">
      <textBlock ix="0">10 §  Anmälan om frågor för skriftliga svar</textBlock>
    </textBlock>
  </contentBlock>
  <contentBlock ix="56">
    <textBlock ix="0">
      <textBlock ix="0">Anmäldes att följande frågor för skriftliga svar framställts</textBlock>
    </textBlock>
  </contentBlock>
  <contentBlock ix="57">
    <textBlock ix="0">
      <textBlock ix="0">den 5 februari</textBlock>
    </textBlock>
  </contentBlock>
  <contentBlock ix="58">
    <textBlock ix="0">
      <textBlock ix="0">1998/99:328 av Ulla-Britt Hagström (kd) till utbildningsministern</textBlock>
      <textBlock ix="1">Tilldelning av högskoleplatser</textBlock>
      <textBlock ix="2">1998/99:329 av Carina Moberg (s) till miljöministern</textBlock>
      <textBlock ix="3">Finansiering av projekt rörande byggd miljö och stadsplanering</textBlock>
      <textBlock ix="4">1998/99:330 av Johan Pehrson (fp) till finansministern</textBlock>
      <textBlock ix="5">Regler för reavinstbeskattning</textBlock>
      <textBlock ix="6">1998/99:331 av Yvonne Ångström (fp) till statsrådet</textBlock>
      <textBlock ix="7">Ingegerd Wärnersson</textBlock>
      <textBlock ix="8">Arbetsmiljölagen</textBlock>
      <textBlock ix="9">1998/99:332 av Eva Flyborg (fp) till statsministern</textBlock>
      <textBlock ix="10">Oberoende revision</textBlock>
      <textBlock ix="11">1998/99:333 av Eva Flyborg (fp) till näringsministern</textBlock>
      <textBlock ix="12">Affären mellan Telia och Telenor</textBlock>
      <textBlock ix="13">1998/99:334 av Eva Arvidsson (s) till statsrådet Ingegerd Wärnersson</textBlock>
      <textBlock ix="14">Emotionell intelligens</textBlock>
      <textBlock ix="15">1998/99:335 av Eva Arvidsson (s) till justitieministern</textBlock>
      <textBlock ix="16">Homosexuella par</textBlock>
      <textBlock ix="17">1998/99:336 av Owe Hellberg (v) till statsrådet Maj-</textBlock>
      <textBlock ix="18">Inger Klingvall</textBlock>
      <textBlock ix="19">De preliminära bostadsbidragen</textBlock>
      <textBlock ix="20">1998/99:337 av Britt-Marie Danestig (v) till utbildningsministern</textBlock>
      <textBlock ix="21">Åldersgränser för vissa bidrag och förmåner</textBlock>
    </textBlock>
  </contentBlock>
  <contentBlock ix="59">
    <textBlock ix="0">
      <textBlock ix="0">den 8 februari</textBlock>
    </textBlock>
  </contentBlock>
  <contentBlock ix="60">
    <textBlock ix="0">
      <textBlock ix="0">1998/99:338 av Henrik Westman (m) till finansministern</textBlock>
      <textBlock ix="1">Fastighetsskatten</textBlock>
    </textBlock>
  </contentBlock>
  <contentBlock ix="61">
    <textBlock ix="0">
      <textBlock ix="0">Frågorna redovisas i bilaga som fogas till riksdagens snabbprotokoll tisdagen den 16 februari.</textBlock>
    </textBlock>
  </contentBlock>
  <contentBlock ix="62">
    <textBlock ix="0">
      <textBlock ix="0">11 §  Anmälan om skriftligt svar på fråga</textBlock>
    </textBlock>
  </contentBlock>
  <contentBlock ix="63">
    <textBlock ix="0">
      <textBlock ix="0">Anmäldes att skriftligt svar på följande frågor inkommit</textBlock>
    </textBlock>
  </contentBlock>
  <contentBlock ix="64">
    <textBlock ix="0">
      <textBlock ix="0">den 9 februari</textBlock>
    </textBlock>
  </contentBlock>
  <contentBlock ix="65">
    <textBlock ix="0">
      <textBlock ix="0">1998/99:306 av Rolf Gunnarsson (m) till försvarsministern</textBlock>
      <textBlock ix="1">Hemvärnet</textBlock>
    </textBlock>
  </contentBlock>
  <contentBlock ix="66">
    <textBlock ix="0">
      <textBlock ix="0">Svaret redovisas i bilaga som fogas till riksdagens snabbprotokoll tisdagen den 16 februari.</textBlock>
    </textBlock>
  </contentBlock>
  <contentBlock ix="67">
    <textBlock ix="0">
      <textBlock ix="0">12 §  Kammaren åtskildes kl. 14.31.</textBlock>
    </textBlock>
  </contentBlock>
  <contentBlock ix="68">
    <textBlock ix="0">
      <textBlock ix="0"/>
      <textBlock ix="1">Förhandlingarna leddes av talmannen.</textBlock>
    </textBlock>
  </contentBlock>
</protocol>
