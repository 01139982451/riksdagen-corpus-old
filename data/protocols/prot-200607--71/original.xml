<protocol id="prot-200607--71">
  <contentBlock ix="0">
    <textBlock ix="0">﻿</textBlock>
    <textBlock ix="1">Riksdagens protokoll</textBlock>
    <textBlock ix="2">2006/07:71</textBlock>
    <textBlock ix="3">Fredagen den 2 mars</textBlock>
    <textBlock ix="4">Kl. 09:00 - 11:02</textBlock>
    <textBlock ix="5">1 § Utökning av antalet suppleanter i EU-nämnden</textBlock>
  </contentBlock>
  <contentBlock ix="1">
    <textBlock ix="0">Valberedningen hade, enligt ett till kammaren inkommet protokollsutdrag, tillstyrkt att antalet suppleanter i EU-nämnden skulle utökas från 37 till 38.</textBlock>
  </contentBlock>
  <contentBlock ix="2">
    <textBlock ix="0">Kammaren medgav denna utökning.</textBlock>
    <textBlock ix="1">2 § Val av extra suppleant i EU-nämnden</textBlock>
  </contentBlock>
  <contentBlock ix="3">
    <textBlock ix="0">Företogs val av extra suppleant i EU-nämnden.</textBlock>
  </contentBlock>
  <contentBlock ix="4">
    <textBlock ix="0">Kammaren valde i enlighet med valberedningens förslag till</textBlock>
  </contentBlock>
  <contentBlock ix="5">
    <textBlock ix="0">suppleant i EU-nämnden</textBlock>
  </contentBlock>
  <contentBlock ix="7">
    <textBlock ix="0">3 § Meddelande om statistiska uppgifter för riksdagsarbetet hösten 2006</textBlock>
  </contentBlock>
  <contentBlock ix="8">
    <textBlock ix="0">Andre vice talmannen meddelade att statistiska uppgifter för riksdagsarbetet hösten 2006 hade delats ut till kammarens ledamöter.</textBlock>
    <textBlock ix="1">De statistiska uppgifterna redovisas i bilaga som fogats till detta protokoll.</textBlock>
    <textBlock ix="2">4 § Anmälan om fördröjda svar på interpellationer</textBlock>
  </contentBlock>
  <contentBlock ix="9">
    <textBlock ix="0">Till riksdagen hade inkommit följande skrivelser:</textBlock>
  </contentBlock>
  <contentBlock ix="10">
    <textBlock ix="0">Interpellation 2006/07:323</textBlock>
  </contentBlock>
  <contentBlock ix="13">
    <textBlock ix="0">Interpellation 2006/07:323 Etikarbetet i regeringen</textBlock>
  </contentBlock>
  <contentBlock ix="14">
    <textBlock ix="0">Interpellationen kommer att besvaras tisdagen den 13 mars 2007.</textBlock>
    <textBlock ix="1">Skälet till dröjsmålet är annat åtagande.</textBlock>
  </contentBlock>
  <contentBlock ix="18">
    <textBlock ix="0">Jonas Stertman</textBlock>
  </contentBlock>
  <contentBlock ix="21">
    <textBlock ix="0">Interpellation 2006/07:324</textBlock>
  </contentBlock>
  <contentBlock ix="24">
    <textBlock ix="0">Interpellation 2006/07:324 ID-handlingar åt invandrare</textBlock>
  </contentBlock>
  <contentBlock ix="25">
    <textBlock ix="0">Interpellationen kommer att besvaras tisdagen den 27 mars 2007.</textBlock>
    <textBlock ix="1">Skälet till dröjsmålet är sedan tidigare inbokade resor.</textBlock>
  </contentBlock>
  <contentBlock ix="29">
    <textBlock ix="0">Catharina Staaf</textBlock>
  </contentBlock>
  <contentBlock ix="32">
    <textBlock ix="0">Interpellation 2006/07:335</textBlock>
  </contentBlock>
  <contentBlock ix="35">
    <textBlock ix="0">Interpellation 2006/07:335 Diskriminerande nya ID-kortsregler</textBlock>
  </contentBlock>
  <contentBlock ix="36">
    <textBlock ix="0">Interpellationen kommer att besvaras tisdagen den 27 mars 2007.</textBlock>
    <textBlock ix="1">Skälet till dröjsmålet är sedan tidigare inbokade resor.</textBlock>
  </contentBlock>
  <contentBlock ix="40">
    <textBlock ix="0">Catharina Staaf</textBlock>
  </contentBlock>
  <contentBlock ix="43">
    <textBlock ix="0">Interpellation 2006/07:353</textBlock>
  </contentBlock>
  <contentBlock ix="46">
    <textBlock ix="0">Interpellation 2006/07:353 Asylsökande från Irak</textBlock>
  </contentBlock>
  <contentBlock ix="47">
    <textBlock ix="0">Interpellationen kommer att besvaras fredagen den 30 mars 2007.</textBlock>
    <textBlock ix="1">Skälet till dröjsmålet är tjänsteresa.</textBlock>
  </contentBlock>
  <contentBlock ix="49">
    <textBlock ix="0">Tobias Billström</textBlock>
  </contentBlock>
  <contentBlock ix="51">
    <textBlock ix="0">Interpellation 2006/07:361</textBlock>
  </contentBlock>
  <contentBlock ix="54">
    <textBlock ix="0">Interpellation 2006/07:361 Framtida kompetensförsörjning inom äldreomsorgen</textBlock>
  </contentBlock>
  <contentBlock ix="55">
    <textBlock ix="0">Interpellationen kommer att besvaras tisdagen den 27 mars 2007.</textBlock>
    <textBlock ix="1">Skälet till dröjsmålet är sedan tidigare inbokade engagemang.</textBlock>
  </contentBlock>
  <contentBlock ix="59">
    <textBlock ix="0">Lars Hedengran</textBlock>
  </contentBlock>
  <contentBlock ix="61">
    <textBlock ix="0">5 § Svar på interpellation 2006/07:211 om äldres och funktionshindrades boendekostnader</textBlock>
    <textBlock ix="1">Anf. 1 Statsrådet MATS ODELL (kd):</textBlock>
    <textBlock ix="2">Fru talman! Lars Johansson har frågat Maria Larsson hur hon avser att agera i syfte att förhindra boenderelaterade kostnadsökningar för äldre och funktionshindrade till följd av att räntebidraget tas bort. Interpellationen har överlämnats till mig.</textBlock>
    <textBlock ix="3">Regeringens politiska inriktning innebär att långsiktigt stabila villkor för ägande och byggande av bostäder ska etableras. Detta innebär bland annat att snedvridande subventioner och detaljregleringar avskaffas. Denna inriktning förbättrar möjligheterna för bostadsbyggande, oavsett upplåtelseform och ägarkategori. Statligt stöd i form av allmänna produktionsstöd, däribland räntebidragen, kan vara kostnadsdrivande för produktionen av bostäder. Det är oklart hur stor del av subventionen som verkligen tillfaller de boende i form av lägre boendekostnader. En avveckling av sådana stöd främjar utvecklingen mot en sundare konkurrens inom byggsektorn.</textBlock>
    <textBlock ix="4">På sikt gynnas all bostadsproduktion, även av äldreboenden och gruppbostäder för funktionshindrade, av att beroendet av statliga bidrag upphör och ersätts med normala marknadsförutsättningar. Även den förra socialdemokratiska regeringen avsåg att avveckla räntebidraget.</textBlock>
    <textBlock ix="5">Finansieringsprincipen mellan staten och kommunsektorn innebär att kommuner ska kompenseras för statligt beslutade åtgärder som direkt tar sikte på den kommunala verksamheten. Avvecklingen av räntebidraget, som är ett stöd för att allmänt främja bostadsbyggandet, omfattas inte av finansieringsprincipen.</textBlock>
    <textBlock ix="6">Regeringen kommer att fortsätta att följa utvecklingen av boendekostnaderna för konsumenten. Det bör också uppmärksammas att regeringen avser att införa ett särskilt investeringsstöd för nyproduktion av äldrebostäder om 500 miljoner kronor per år. Detta särskilda stöd avser att främja tillkomsten av nya äldrebostäder. Stödet har anmälts till EU-kommissionen i enlighet med statsstödsreglerna. Kommissionens beslut väntas under våren.</textBlock>
    <textBlock ix="7">Anf. 2 LARS JOHANSSON (s):</textBlock>
    <textBlock ix="8">Fru talman! Det tog tid innan vi fick den här interpellationsdebatten. Jag får gratulera till att Mats Odell är frisk i dag så att vi kan genomföra den.</textBlock>
    <textBlock ix="9">Frågan som jag har ställt handlar faktiskt om att kommunerna i det här fallet inte blir kompenserade. Jag ska förklara varför.</textBlock>
    <textBlock ix="10">När regeringen tar bort räntebidrag och investeringsstöd hänvisar man till att man också sänker fastighetsskatten och att man på det viset kompenserar fastighetsägare för borttagandet av räntebidrag och investeringsstöd. Den logiken kan jag till viss del hålla med om fungerar när det gäller kommersiella fastigheter och privata fastighetsägare. Men det som jag i interpellationen har lyft fram är det förhållandet att väldigt många kommuner själva i kommunal förvaltning driver äldrebostäder eller gruppbostäder för funktionshindrade.</textBlock>
    <textBlock ix="11">Jag har tagit exemplet Göteborg, där det handlar om 11 miljoner kronor som kommunen förlorar på grund av att man tar bort räntebidraget, och kommunen får ingen kompensation. Göteborg är ungefär 5 procent av Sverige. Det innebär att kommunsektorn tappar ungefär 200 miljoner kronor som regeringen inte, enligt Mats Odells redogörelse här, har för avsikt att kompensera kommunsektorn för.</textBlock>
    <textBlock ix="12">Jag tycker att det är viktigt att notera att det är på det sättet regeringen agerar. Man kompenserar privata fastighetsägare men man kompenserar inte kommunerna, som har ett stort ansvar för att vi ska kunna ha bra äldrebostäder och bra bostäder för funktionshindrade också i framtiden.</textBlock>
    <textBlock ix="13">Det resulterar ju i att det blir högre hyreskostnader. Vi har, som alla vet, särskilda tak för vad man kan få i form av bostadstillägg. Det innebär alltså att kommunen får gå in och kompensera för de kostnaderna. På det viset slipper man en hyreshöjning. Alternativt kommer man att få en hyreshöjning, och då kommer de människorna att få en högre kostnad. En del kommer förmodligen att klara det genom bostadstillägg, men inte alla. Ungefär 20 procent av de äldre som bor i våra olika äldrebostäder har inte bostadstillägg. De har alltså en högre inkomst. De drabbas av en hyreshöjning på grund av den politik som regeringen företräder. Det tycker jag är olyckligt.</textBlock>
    <textBlock ix="14">Jag tycker fortfarande att den här frågan borde kunna hanteras på ett annat sätt och att kommunerna då också kompenseras på samma sätt som man har sagt att man kompenserar de privata fastighetsägarna.</textBlock>
    <textBlock ix="15">Anf. 3 Statsrådet MATS ODELL (kd):</textBlock>
    <textBlock ix="16">Fru talman! Jag har full förståelse för de synpunkter som Lars Johansson för fram. Men det är ändå så att inte bara vår regering utan även den förra regeringen var helt inne på att avveckla räntebidraget och de direkta produktionsstöden.</textBlock>
    <textBlock ix="17">Det är också så, som jag redovisar i svaret, att finansieringsprincipen mellan staten och kommunsektorn innebär att kommuner ska kompenseras för statligt beslutade åtgärder som tar direkt sikte på den kommunala verksamheten. Räntebidraget är ett mer allmänt stöd.</textBlock>
    <textBlock ix="18">Jag tror att det just nu ändå är så att vi kan glädja oss åt att kommunsektorn har en mycket god ekonomi. Det gäller inte alla kommuner, men generellt sett är det mycket stora överskott för närvarande inom kommunsektorn. Jag tror att man kan räkna med att kommunerna kommer att klara av situationen på ett bra sätt.</textBlock>
    <textBlock ix="19">Jag vill gärna redovisa några andra saker som pågår just nu. Regeringen gav ju ett tilläggsdirektiv till Delegationen för utveckling av bostäder och boende för äldre personer så sent som den 21 december förra året. Där utökar vi uppdraget för delegationen. Vi ger ett uppdrag att redovisa alternativa bedömningar och förslag på hur flera äldre ska få tillgång till bostad i så kallade mellanboendeformer eller trygghetsboende. Då kan naturligtvis Lars Johansson säga att det inte hör hemma i det här sammanhanget. Jag tror dock att allt som nu görs, inklusive det särskilda investeringsstödet, kommer att göra att flera äldre som har väntat länge på ett särskilt boende kan se fram emot att det ska bli möjligt.</textBlock>
    <textBlock ix="20">Anf. 4 LARS JOHANSSON (s):</textBlock>
    <textBlock ix="21">Fru talman! Det är allt gott. Samtidigt innebär det inte att det är 500 nya miljoner. Det är väl 200, möjligen 250, nya miljoner som avses jämfört med vad den tidigare regeringen hade avsatt. Som jag sade tidigare dras ett par hundra miljoner bort. Det blir ungefär plus minus noll ingen förstärkning i det avseendet.</textBlock>
    <textBlock ix="22">Det handlar om att ha en politik som går ut på att marknaden i större utsträckning ska styra. Även om kommunsektorn har en förbättrad ekonomi, vilket är glädjande, har faktiskt också staten en förbättrad ekonomi. I det fallet tycker jag att man ska vara korrekt och att man ska kompensera kommunerna för en ökad kostnad när man aktivt fattar ett beslut som innebär ökade kostnader för kommunsektorn. Det är min utgångspunkt.</textBlock>
    <textBlock ix="23">Den mer principiella frågan berör det här området lika mycket som den berör andra områden inom bostadssektorn. Det gäller hur man generellt sett ska se på frågorna om kostnader för att bygga nya bostäder. Det krävs att man har kontroll på hur kostnadsökningen är inom bostadssektorn vid nyproduktion. Men det är ett faktum att nya bostäder alltid är dyrare än gamla bostäder. Det är alltid dyrare att nyproducera, och det är framför allt alltid dyrare för hyresgästen att få en ny bostad jämfört med att hyra en bostad som kanske är fem eller tio år gammal.</textBlock>
    <textBlock ix="24">Vi måste se till att få fram nya hyresbostäder för både äldre och andra. De som träder in i en ny bostad ska inte behöva träda in i en dyr bostad. Det ska vara ett solidariskt synsätt som innebär att de äldre bostäderna är med och finansierar de nya bostäderna. I vissa fall kan det klaras inom till exempel kommunala bolag. Men staten har också ett ansvar. Det är därför som räntebidragen har en så stor betydelse att just kompensera för de nya bostäderna genom att man därigenom får en lägre bostadskostnad. Det är poängen. Det är det ni undandrar med den politiken. Ni skyller på att det inte är säkert att det blir lägre bostadskostnader bara för att det finns räntebidrag.</textBlock>
    <textBlock ix="25">Jag har följt branschen under många år, och jag kan konstatera att det trots allt blir lägre kostnader. Men man måste självklart ha en kostnadsuppföljning. Men om räntebidragen tas bort innebär det att det blir en högre kostnad.</textBlock>
    <textBlock ix="26">Det är också viktigt att komma ihåg att den tidigare socialdemokratiska regeringen diskuterade hur vi skulle göra med räntebidragen, om de skulle vara kvar eller inte. Men det fanns inget beslut om att avveckla dem. Vi tycker att man ska fortsätta att se över systemet, men man ska inte avveckla det innan det finns något annat system att sätta in. Men nu avvecklas systemet, och det får negativa konsekvenser även för äldrebostäder och bostäder för funktionshindrade vilket jag beklagar.</textBlock>
    <textBlock ix="27">Anf. 5 Statsrådet MATS ODELL (kd):</textBlock>
    <textBlock ix="28">Fru talman! Jag måste tyvärr börja med att korrigera Lars Johansson på en punkt, nämligen att den förra socialdemokratiska regeringen i den senaste vårpropositionen aviserade att räntebidragen skulle börja avvecklas 2008 och framåt. Man hade ändå samlat sig till ett beslut som man redovisade på ett rakryggat sätt före valet.</textBlock>
    <textBlock ix="29">Bekymret är det som Lars Johansson indirekt var inne på, nämligen att det har byggts alldeles för lite i Sverige av alla typer av bostäder. Vi har ungefär halva bostadsbyggandet jämfört med vad våra grannländer har haft under en lång tid. Det är en bostadspolitik som har varit uppbyggd runt tillfälliga subventioner snarare än långsiktigt goda spelregler.</textBlock>
    <textBlock ix="30">Jag besökte Helsingfors i förra veckan. I Stockholms innerstad får man vänta på en hyresrätt, oberoende av om man är ung eller gammal, i ca 14 år. Det står 190 000 personer i kö före den unga eller äldre person som skulle vilja ha tag på en hyresrätt. Jag vet inte om Lars Johansson vet hur lång väntetiden är i Helsingfors för motsvarande hyresrätt. Den är en vecka! Det är ungefär den tid det tar att skriva ut handlingarna. Där bjuder hyresvärdarna under varandra för att få uthyrt. De har byggt mycket mer eftersom de har ett helt annat system för bostadspolitik som har gett ett mycket gott resultat.</textBlock>
    <textBlock ix="31">När det gäller särskilda boenden för äldre har vi bevittnat en trist utveckling under de senaste fyra åren. Trots löften och goda intentioner om att det skulle tillkomma 10 000 nya särskilda boenden för äldre försvann över 18 000 särskilda boenden för äldre. Det var inte någon illvilja från den förra regeringen utan det var fråga om de krav som nu ställs på att det ska finnas kök och motsvarande i sådana lägenheter för att de ska vara accepterade som fullvärdiga bostäder. Det har gjort att man har byggt om bostäder, och antalet har minskat med 18 000.</textBlock>
    <textBlock ix="32">Precis som Lars Johansson säger anslog den förra regeringen pengar för detta. Vi anslår lite mer pengar för det. Jag tror att vi tillsammans ändå har samma ambition att försöka åstadkomma flera bostäder för alla äldre som väntar på ett särskilt boende och att det ska ske på ett sätt så att det blir minsta möjliga kostnader.</textBlock>
    <textBlock ix="33">Anf. 6 LARS JOHANSSON (s):</textBlock>
    <textBlock ix="34">Fru talman! Det är intressant att notera att det i Helsingfors tydligen kan gå fortare att få fram en hyreslägenhet. Det är glädjande. Mats Odell borde då tala med de borgerliga ledarna i Stockholms stad som gör allt vad de kan för att sälja ut hyresrättslägenheter och skapa ytterligare spekulation på bostadsmarknaden.</textBlock>
    <textBlock ix="35">Spekulation är ett av de stora problemen just nu, även om den här debatten egentligen inte handlar om det. Men inom bostadssektorn är det mycket av spekulationsekonomi. Vi ser framför allt att de privata fastighetsägarna i första hand är intresserade av att bygga bostadsrätter där man snabbt kan få tillbaka sina pengar när man säljer husen och därmed lägenheterna.</textBlock>
    <textBlock ix="36">Problemet är att få fram hyresrättslägenheter, att få fram fastighetsägare som är intresserade av ett långsiktigt ägande och ett långsiktigt förhållande till sina hyresgäster, vilket är oerhört viktigt för framtiden.</textBlock>
    <textBlock ix="37">Jag konstaterar i diskussionen att det blir ingen kompensation för kommunerna för att man tar bort räntebidragen till äldrebostäder och för funktionshindrade, vilket jag beklagar. Det är synd att man ser på frågan på det sättet. Jag noterar samtidigt att jag har fått två besked från Mats Odell när det gäller frågan om hur man ska se på bostadsfinansieringen. Ena stunden talar man om att ta bort räntebidragen, och i nästa stund ska man nog ändå ge ett stöd till äldrebostäder. Det tyder ändå på att det i regeringen finns en delad uppfattning om att man både ska ta bort räntebidrag och samtidigt ge stöd. Frågan är egentligen vilken stol Mats Odell sitter på. Jag noterar, glädjande ändå, att Mats Odell tycker att det finns en marknad som inte fungerar fullt ut, att man måste gå in med räntebidrag även för de äldre och att man ska få fram äldrebostäder och bostäder för funktionshindrade. Det är glädjande.</textBlock>
    <textBlock ix="38">Anf. 7 Statsrådet MATS ODELL (kd):</textBlock>
    <textBlock ix="39">Fru talman! Jag vet inte om jag grumlar Lars Johanssons glädje om jag säger att det inte är fråga om räntebidrag. Det är fråga om ett investeringsstöd, inte för vilka bostäder som helst utan särskilda boenden för äldre där det finns personal dygnet runt. Där måste vi vara eniga om att det inte är något som tillgodoses på marknaden utan att det är en genuin samhällelig uppgift att se till att våra äldre får bostäder där det också finns service dygnet runt. Det är då inte fråga om ett räntebidrag, utan det är utformat så att det för den boendes egen yta är ett investeringsstöd på 2 600 kronor per kvadratmeter och 2 200 kronor per kvadratmeter vid ombyggnad för att åstadkomma fullgoda bostäder som särskilda boenden.</textBlock>
    <textBlock ix="40">Låt oss ändå konstatera, fru talman, att Lars Johansson och jag säkert har samma goda ambitioner och att den förra och den nuvarande regeringen i mångt och mycket har samma verktyg, både att minska räntebidragen och att ge stöd åt det som är genuint samhälleliga uppgifter.</textBlock>
    <textBlock ix="41">Vi kommer att följa den här frågan och om det behövs satsa ytterligare resurser på detta för att se till att äldre ska få bra och trygga förhållanden när de inte klarar sig själva på egen hand.</textBlock>
  </contentBlock>
  <contentBlock ix="62">
    <textBlock ix="0">Överläggningen var härmed avslutad.</textBlock>
    <textBlock ix="1">6 § Svar på interpellation 2006/07:319 om diskriminering av bostadssökande</textBlock>
    <textBlock ix="2">Anf. 8 Statsrådet MATS ODELL (kd):</textBlock>
    <textBlock ix="3">Fru talman! Egon Frid har frågat mig följande:</textBlock>
  </contentBlock>
  <contentBlock ix="65">
    <textBlock ix="0">Jag delar Egon Frids oro över de tecken på diskriminering i hyresvärdars bemötande av bostadssökande som Hyresgästföreningens undersökning visar på. Såväl de privata som de allmännyttiga fastighetsägarnas organisationer fördömer ett sådant beteende och har uttalade etiska regler för sina medlemmar att följa. Vi har en lagstiftning som förbjuder att hyresvärdar gör skillnad på hyresgäster och bostadssökande utifrån diskriminerande grunder. Vi har även ombudsmän som ska följa utvecklingen, motverka diskriminering och motta anmälningar från dem som upplever sig bli diskriminerade samt bistå dem vid en eventuell rättslig prövning. Min utgångspunkt är att den lagstiftning vi har ska följas och att överträdelser ska beivras. Som jag uttryckte när jag besvarade motsvarande fråga den 28 februari hör inte diskriminering av bostadssökande eller hyresgäster hemma i en sund fastighetsförvaltning. Sund fastighetsförvaltning bygger på objektiva ekonomiska grunder. Jag kommer att följa utvecklingen av diskriminering inom bostadsmarknaden.</textBlock>
    <textBlock ix="1">Varje kommun ansvarar för att bostadsförsörjningen i kommunen fungerar. Bostadsmarknaderna ser väldigt olika ut, och vilken lösning som lämpar sig bäst för att bostadssökande ska få det boende de behöver och vill ha måste bedömas och beslutas lokalt. I till exempel Stockholm fungerar bostadsförmedlingen bra, men det behöver inte innebära att den lösningen är den bästa i andra kommuner. I många kommuner finns det ett överskott av bostäder, och där finns inte något behov av bostadsförmedling. I andra kommuner där efterfrågan är större än tillgången på bostäder har oftast kommunerna någon typ av service för att underlätta för bostadssökande att orientera sig på bostadsmarknaden. Införande av obligatorisk bostadsförmedling är därför inte aktuellt för närvarande. Boutredningen har nyligen lämnat ett förslag om en nationell informativ bostadsportal på Internet för såväl bostadssökande som övriga aktörer på bostadsmarknaden. Det kan finnas anledning att titta vidare på detta förslag.</textBlock>
    <textBlock ix="2">Vid förmedling av hyresbostäder finns inga bindande regler om hur det ska gå till, men det finns en lagstiftning som förbjuder diskriminering. Det är utifrån detta rimligt att anta att stora fastighetsägare med omsättning bland hyresgästerna grundar sin förmedling av bostäder på formella grunder som utgår från den bostadssökandes förmåga att betala hyran. Regeringen har dock uppmärksammat att det finns grupper som har svårigheter att få en hyresbostad trots sin förmåga att klara boendekostnaden. En bostadspolitisk proposition kommer under våren att överlämnas till riksdagen med förslag om bland annat införande av hyresgarantier. Förslaget innebär att de kommuner som vill genom att lämna en hyresgaranti till en bostadssökande kan underlätta för denne att ta sig in på bostadsmarknaden. Hyresgarantierna är avsedda att underlätta inträdet på bostadsmarknaden för dem som har ekonomiska förutsättningar att klara sin hyreskostnad men som av någon anledning inte uppfyller hyresvärdens krav.</textBlock>
    <textBlock ix="3">Anf. 9 EGON FRID (v):</textBlock>
    <textBlock ix="4">Fru talman! Tack för svaret, statsrådet!</textBlock>
    <textBlock ix="5">Jag vill först anknyta till den förra interpellationsdebatten med Lars Johansson där statsrådet sade att det skulle ta upp till 14 år att få en bostad förmedlad i Stockholm och en vecka i Helsingfors. Samtidigt säger statsrådet i svaret nu att bostadsförmedlingen i Stockholm fungerar bra. De uppgifter som finns från bostadsförmedlingen i Stockholm och uppgifter jag har fått är att bostadsförmedlingen i Stockholm inom sex månader förmedlar hyresrätter i Hammarby Sjöstad. Vad jag förstår ligger det i Stockholms innerstad. Jag tycker att det är synd att statsrådet så kraftigt förvanskar bostadsförmedlingarnas möjligheter att förmedla hyresrätter.</textBlock>
    <textBlock ix="6">Det är alltid uppfriskande med en bostadspolitisk debatt. Jag instämmer naturligtvis i mycket av det Lars Johansson tidigare framförde om behovet av fler hyresrätter.</textBlock>
    <textBlock ix="7">Men om Mats Odell på allvar delar oron över den etniska diskriminering som förekommer på bostadsmarknaden borde han också vara intresserad av att stärka de bostadssökandes rättigheter.</textBlock>
    <textBlock ix="8">I svaret refererar statsrådet än en gång till den befintliga lagstiftningen. Hans utgångspunkt är att den lagstiftning vi har ska följas och att överträdelser ska beivras. Jag tror att det är allas utgångsgångspunkt att lagstiftningen ska följas, så även min. Faktum kvarstår att detta inte sker i verkligheten och att Mats Odell inte besvarar interpellationen.</textBlock>
    <textBlock ix="9">Att närmare 40 procent av hyresvärdarna enligt Hyresgästföreningens rapport häromveckan diskriminerar bostadssökande med utländska namn går inte bara att avfärda. Man kan inte heller, som Mats Odell, tala om att det finns tecken på diskriminering. Detta är inga tecken utan en verklighet som drabbar människor varje dag.</textBlock>
    <textBlock ix="10">Befintlig lagstiftning är på många sätt bra. DO har genom den nya diskrimineringsförbudslagen utökade möjligheter att föra enskildas talan i domstol, bland annat när det gäller diskriminering i samband med bostadssökande. Detta är bra, men det räcker inte.</textBlock>
    <textBlock ix="11">Min fråga till Mats Odell är därför om han är beredd att vidta ytterligare åtgärder som på allvar kan komma åt diskrimineringen utan att människor ska behöva göra rättssak av det. Vi kan konstatera att han tydligen inte är det.</textBlock>
    <textBlock ix="12">Mats Odell avfärdar såväl DO:s som Hyresgästföreningens förslag två ytterst kunniga parter i målet. De är överens om att bostadsförmedlingar som rättvist förmedlar bostäder efter kötid skulle föra oss närmare en lösning på problemet. Dessutom krävs naturligtvis en bostadsanvisningsrättslag som medverkar till att det finns något att förmedla. Men förslagen avvisas av Mats Odell.</textBlock>
    <textBlock ix="13">I anmälningarna till DO om diskriminering på bostadsmarknaden dominerar privata hyresvärdar. DO anser därför, precis som Vänsterpartiet, att även de privata bostadsbolagen ska lämna sina lägenheter till bostadsförmedlingen. Man går till och med längre än vad Vänsterpartiet har krävt och säger att alla lägenheter borde förmedlas via bostadsförmedlingar. Oavsett vilket behövs en öppnare förmedling av bostäder.</textBlock>
    <textBlock ix="14">Diskriminering på bostadsområdet är svårt att bevisa, eftersom hyresvärdar eller mäklare sällan uppger att etniskt ursprung är anledningen till att en person har nekats bostad. Det handlar om en strukturell och osynlig diskriminering, och det är därför rimligt att DO även ges rätten att kräva ut uppgifter om vem som fått en lägenhet och varför. Frågan är om Mats Odell är beredd att gå vidare och skapa de här tydliga kriterierna för på vilket sätt lägenheter ska förmedlas.</textBlock>
    <textBlock ix="15">Anf. 10 JÖRGEN JOHANSSON (c):</textBlock>
    <textBlock ix="16">Fru talman! Jag tycker att det är ett mycket bra svar på en svår fråga. Man kan inte nog betona att diskriminering av bostadssökande eller hyresgäster inte hör hemma i en sund fastighetsförvaltning. Mats Odell säger i svaret att vid förmedling av hyresbostäder finns det inga bindande regler för vilka kriterier man ska ställa upp för att en person ska få ett hyreskontrakt. Det är helt riktigt, men samtidigt har ju bostadsorganisationerna som SABO och liknande gått ut med rekommendationer till allmännyttan. De är ju både i bolagsform och i förvaltningsform. De är ofta baserade på de ekonomiska kriterierna. För att ta exempel på hur en sådan bedömning kan se ut så ska de lägenhetssökande fylla i en ansökan med uppgifter om familjestorlek, personuppgifter, inkomst, arbetsgivare eller annan inkomstkälla. Man ska redovisa vad man vill ha för typ av lägenhet, uppgift om tidigare hyresvärd och uppgift om referenser. Efter det här går kommunen eller bolaget ut och begär in kreditupplysningar, mycket noga, om det finns betalningsanmärkningar. Man vill ha en klar inkomstkälla. Det krävs för att få en lägenhet, och man vill ha intyg från tidigare hyresvärd om att hyresgästen också sköter sig. Det här är ju ett ansvar såväl mot en bostadssökande som mot blivande grannar där den bostadssökande ska bosätta sig och mot ekonomin i företaget. Jag vet att den privata sektorn har samma regelverk. Jag menar att det inte är någon skillnad. Man är nog så hård även inom offentlig sektor för att uppfylla de här kraven. Jag vill betona att det även är med hänsyn till blivande grannar som man har de här kriterierna.</textBlock>
    <textBlock ix="17">Många kan uppleva det som diskriminerande att man ställer de här frågorna. Jag vet att man upplever det som diskriminerade. Samtidigt ska vi ha klart för oss att det följer till fullo 2 kap. 2 § i kommunallagen, alltså likhetsprincipen. I och med det anser jag inte att det är en diskriminerande form som man har när man gör den här prövningen.</textBlock>
    <textBlock ix="18">Men det är bra, som Mats Odell också avslutar sitt svar med, att det ska införas hyresgarantier, för det finns givetvis människor som inte uppfyller de här kraven. På något sätt måste man garantera också dem ett boende. Därför är det bra att den här propositionen kommer under våren.</textBlock>
    <textBlock ix="19">Anf. 11 Statsrådet MATS ODELL (kd):</textBlock>
    <textBlock ix="20">Fru talman! Egon Frid är otålig och vill ha resultat. Det tycker jag är väldigt bra. Det förekommer brott mot den här lagen som är ganska ny. Den är från 2003. Bekymret är att vi har folk som bryter mot i stort sett alla lagar som är uppställda. Vi har ett rättsväsende som beivrar detta. På det här området vill jag ändå peka på det som nu sker.</textBlock>
    <textBlock ix="21">Diskrimineringsombudsmannen driver nu ett särskilt projekt om diskriminering på bostadsmarknaden. Det påbörjades förra året men drar i gång riktigt ordentligt just nu. Jag tycker att det finns anledning att tala om vad det handlar om. Det går i stort sett ut på att synliggöra diskriminering, både på strukturell och individuell nivå och sambandet mellan den strukturella och individuella nivån. Det ska göras genom att DO nu driver ärenden och också tar fram och sprider kunskap om det här. Man ska mobilisera och aktivera dem som har utsatts för diskriminering eller riskerar att utsättas för diskriminering. Man har ett väldigt seriöst och omfattande arbete runt detta.</textBlock>
    <textBlock ix="22">Om man tittar på vad som har hänt har det 2003, 2004 och 2005 inkommit drygt 700 anmälningar. År 2005 var det 893 stycken. Av dem har det varit mellan 50 och 60 som har rört bostäder. Tre av anmälningarna har gått vidare till en rättslig process. Man kan se, precis som Jörgen Johansson var inne på, att det som vi nu föreslår, nämligen en hyresgaranti, skulle hjälpa i väldigt många av de fallen. Det visar sig att när det gäller dem som har nekats hyra menar ombudsmannen att det i de fallen ofta handlar om personer som helt enkelt inte når upp till de krav som hyresvärden ställer i fråga om inkomst, fast anställning, betalningsanmärkningar, bosättning inom kommunen och så vidare. DO menar att för de anmälningarna är det väldigt svårt att påvisa etnisk diskriminering i det enskilda fallet. Det är ju viktigt att vi utreder och får fram det som handlar om detta. Men det som nu sker med den proposition som kommer, skulle jag tro, den 22 mars, denna månad, så skapar vi ju möjligheter för en stor grupp av dem som hittills har blivit nekade att få en kommunal hyresgaranti. Det tror jag är en väldigt viktig sak.</textBlock>
    <textBlock ix="23">Jörgen Johansson var inne på allmännyttan. Nu är ju inte det här ett fullständigt statistiskt material, men tyvärr är inte allmännyttan bättre än de privata, snarast tvärtom. Det bör vi se till ute i våra kommuner att våra kommunala representanter håller ett öga på och där, närmast människorna, tar upp och ser till att våra egna kommunala bolag i varje fall inte är sämre än de privata.</textBlock>
    <textBlock ix="24">Anf. 12 EGON FRID (v):</textBlock>
    <textBlock ix="25">Fru talman! Den här diskrimineringsundersökningen visar just på den strukturella diskrimineringen. I den undersökning som är gjord via Hyresgästföreningen har upp till 40 procent bevisligen diskriminerats på grund av det enda kriteriet att de har ett icke-svenskt namn. Det är alltså det enda kriteriet som har prövats i den utredningen. Där har allmännyttan varit bättre än de privata hyresvärdarna.</textBlock>
    <textBlock ix="26">Man har inte ens fått möjlighet att prövas på de kriterier som statsrådet nämner här som vore rimligt för att det ska komma i fråga om det varit enskild diskriminering eller inte. Detta är ett bevis på en strukturell samhällelig diskriminering. Det räcker att man uttalar sitt efternamn för att få ett nej när man kontaktar en hyresvärd eller mäklare i Sverige 2007.</textBlock>
    <textBlock ix="27">Vi vet att där det finns bra fungerande bostadsförmedlingar där man kan bli prövad på kriterier i form av behov utifrån kötid har detta problem förbättrats. Det är därför det är rimligt att hävda att man inte ska hänvisa Sveriges hyresgäster till att pröva sin sak i rätten, utan vi från riksdagens sida måste agera för att få bort den strukturella diskrimineringen och också undvika den individuella diskrimineringen i de enskilda fallen genom bra lagstiftning. Naturligtvis har diskrimineringsförbudslagen varit viktig. Det är också viktigt att alla har rätt att få sin sak prövad i rätten. Men vi måste ha bra verktyg också för att förmedla hyresrätter efter behov. En av de viktigaste kriterierna där måste vara kötiden, inte efternamnet.</textBlock>
    <textBlock ix="28">Det är lite insinuant som Jörgen Johansson hävdar här att resultatet av undersökningen skulle vara att det var de hyresgäster med utländskt efternamn som skulle utgöra ett större problem så att jag som granne inte vill ha dem som hyresgäster och att de har fått sin sak prövad på de grunderna. Det är ju det som inte är fallet. Det här är felaktiga slutsatser. Den här diskrimineringsutredningen bevisar ju den strukturella diskrimineringen och att vi måste ta den på allvar. Det måste vara oerhört angeläget, och som Vänsterpartiet driver, att vi får en bostadsanvisningsrättslag som en trygghet för människor när det gäller rätten att få en lägenhet anvisad till sig. Det handlar om att vi ska få kommunala bostadsförmedlingar som har som sin viktiga uppgift att en av de viktigaste kriterierna för att man ska ha rätten att få en lägenhet anvisad till sig är behov i form av kötid när man har anmält sitt behov av att få en lägenhet för att man vill flytta till den och den orten på grund av att man har fått det och det arbetet. Några andra saker är orimligt i det här sammanhanget och bevisar snarast att den borgerliga regeringen tycker att det är okej med den diskriminering som i dag sker på grund av efternamn.</textBlock>
    <textBlock ix="29">Anf. 13 JÖRGEN JOHANSSON (c):</textBlock>
    <textBlock ix="30">Fru talman! Vi talar givetvis utifrån olika erfarenheter. Jag har själv varit ordförande i allmännyttan, och utifrån den erfarenheten lägger jag fram mina synpunkter. Jag känner inte igen den beskrivning som Egon Frid ger här. Att förneka någon en lägenhet på grund av ett utländskt efternamn är så fjärran som jag tycker att man kan komma. Jag tror inte att det finns de kommunalpolitiker eller de styrelseledamöter i kommunala bolag i alla fall som resonerar utifrån de kriterierna.</textBlock>
    <textBlock ix="31">Problemen har vi väl i stället i anknytning till missbruk och liknande. Där är i och för sig de sociala kontrakten och så vidare ofta en lösning. Men det finns ju andra i den grupperingen som inte kan påvisa att de passar i ett hyreskollektiv ihop med andra hyresgäster. Jag betonar alltså än en gång att man också har ett ansvar gentemot dem som redan bor i hyreskollektivet.</textBlock>
    <textBlock ix="32">Men det viktiga i det här sammanhanget tycker jag trots allt är det som Mats Odell lyfter fram vad gäller den här hyresgarantin och att man ska hjälpa de betalningsblyga personerna till ett rimligt boende.</textBlock>
    <textBlock ix="33">Anf. 14 Statsrådet MATS ODELL (kd):</textBlock>
    <textBlock ix="34">Fru talman! Det vi nu diskuterar är en väldigt allvarlig fråga, diskriminering på grund av ett antal olika faktorer. Och det är oerhört viktigt. Jag är därför glad för den här debatten. Den är nämligen, tycker jag också, ett led i den process som vi måste ha nu i hela samhället. Det handlar om att alla deltar, att vi lyfter upp det här där det förekommer, att vi bearbetar attityder. Det är faktiskt detta som det handlar om.</textBlock>
    <textBlock ix="35">Vi kan ha organisationer som tar fram väldigt väl genomarbetade dokument och policyer, men det är ju människorna som svarar i telefonen. Det måste tränga ut över hela linjen. Vi måste se till att detta implementeras överallt. Det är naturligtvis en process som inte tar slut, utan vi måste hålla på med detta hela tiden.</textBlock>
    <textBlock ix="36">Som jag nämnde har Diskrimineringsombudsmannen ett mycket ambitiöst projekt som pågår. Man kan titta på det och se hur pass väl strukturerat det är. Jag tycker därför att det finns anledning att låta det pågå. När det har kommit fram får vi utvärdera det. Vi har en ganska ny lag från 2003. Räcker den? Det vet inte jag. När vi har sett resultatet av Diskrimineringsombudsmannens arbete, en kartläggning av både de strukturella och de individuella fallen, finns det naturligtvis anledning att fråga sig om lagen ytterligare måste skärpas. Jag har inte svar på det i dag, men jag tycker att vi måste vara öppna för att den kanske faktiskt måste skärpas. Det är trots allt en slutsats som vi kan dra först när vi har sett resultatet av detta.</textBlock>
    <textBlock ix="37">Anf. 15 EGON FRID (v):</textBlock>
    <textBlock ix="38">Fru talman! Tack så mycket! Jag har naturligtvis också förhoppningar om att den lagstiftning vi ska ha ska vara tillräcklig. Och på diskrimineringsområdet hoppas jag naturligtvis också att den lagstiftningen ska hjälpa både mot den strukturella diskrimineringen och mot den individuella diskrimineringen på alla områden, inklusive bostadsmarknaden.</textBlock>
    <textBlock ix="39">Men sedan blir jag fortfarande beklämd över att Jörgen Johansson hävdar att det skulle vara främmande för en ordförande i ett kommunalt bostadsbolag att säga nej till någon på grund av dennes efternamn. Samtidigt visar den diskrimineringsutredning som Hyresgästföreningen har gjort genom Uppsala universitet att upp till 40 procent diskrimineras enbart på grund av sitt efternamn, sitt icke svenskklingande efternamn. Med det som enda kriterium väljs de bort i en första kontakt med en hyresvärd eller mäklare. Detta är fruktansvärt beklämmande. Vi menar från Vänsterpartiets sida starkt att den här diskrimineringen måste upphöra. Riksdagen och framför allt regeringen och ansvarigt statsråd, Mats Odell, har ett ansvar att arbeta med alla de verktyg som finns för att den nuvarande lagstiftningen ska få verka på ett bra sätt. Men det handlar också om att vi kan underlätta för hyressökande på bostadsmarknaden, så att de inte utsätts för denna diskriminering.</textBlock>
    <textBlock ix="40">Då menar Vänsterpartiet och jag att vi måste ha en bostadsanvisningsrättslag och ha lägenheter att förmedla. Vi måste också ha kommunala bostadsförmedlingar som på ett bättre sätt och utifrån tydligare kriterier förmedlar lägenheter och stärker människors rätt till en hyresrätt. Sedan visar naturligtvis både denna interpellationsdebatt och den förra att vi måste ha en stark allmännytta med fler hyresrätter i Sverige för en bra social bostadspolitik.</textBlock>
    <textBlock ix="41">Anf. 16 Statsrådet MATS ODELL (kd):</textBlock>
    <textBlock ix="42">Fru talman! Jag ska kommentera det krav som Egon Frid framför om en bostadsanvisningslag. Det är inte möjligt, enligt det regelverk som numera är svensk lag, att ha en sådan. Det anses inskränka äganderätten. Det går alltså inte för denna riksdag att fatta ett sådant beslut.</textBlock>
    <textBlock ix="43">Men vi kan då gå tillbaka till de här frågeställningarna och titta på regelverket. Jag har inför den här interpellationsdebatten tagit fram och tittat på de etiska regler som finns. Vi har lagen. Den är hur tydlig som helst. Fastighetsägarna Sverige har tagit fram ett material som heter Etik för fastighetsägare och ett annat som heter Öppen bostadsmarknad . Man har tagit fram ett antal skrifter om detta. Sveriges allmännyttiga bostadsorganisation SABO har ganska nyligen tagit fram Etik i bostadsföretag , ett studie- och diskussionsmaterial. Det arbetas för fullt med detta på lagstiftningsnivå, vad gäller uppföljning genom Diskrimineringsombudsmannen och ute på bostadsföretagen. Detta räcker inte. Vi måste också vara aktiva i den allmänna debatten och se till att den hålls levande och att diskriminering i alla dess former aktivt motverkas av oss alla, som medborgare.</textBlock>
    <textBlock ix="44">Jag kommer att följa denna fråga mycket noggrant. Vi får se vad som kommer ut av Diskrimineringsombudsmannens arbete. Om vi tvingas att ändra i regelverket igen är jag beredd att medverka till det.</textBlock>
  </contentBlock>
  <contentBlock ix="66">
    <textBlock ix="0">Överläggningen var härmed avslutad.</textBlock>
    <textBlock ix="1">7 § Svar på interpellation 2006/07:321 om samordning av statligt boende- och byggnationsstöd</textBlock>
    <textBlock ix="2">Anf. 17 Statsrådet MATS ODELL (kd):</textBlock>
    <textBlock ix="3">Fru talman! Lennart Pettersson har frågat mig vad jag avser att göra för att samordna det statliga stödet till byggnation och boende för att få en effektivare verksamhet och för att få en helhetsbild av de totala anslagen.</textBlock>
    <textBlock ix="4">Inledningsvis vill jag påpeka att det finns en rad gränsdragningar som måste göras mellan departement och utgiftsområden. Eftersom många frågor går in i varandra kan man alltid diskutera de exakta gränsdragningarna. För att inte sakfrågorna i sig ska drabbas finns det etablerade samarbeten på tjänstemannanivå mellan departementen.</textBlock>
    <textBlock ix="5">När det gäller bostadsrelaterade frågor är jag medveten om att dessa finns fördelade på flera departement, och för att se till att politiken hålls samman har vi etablerat ett nära samarbete mellan berörda statssekreterare. I egenskap av bostadsminister lovar jag att göra mitt bästa för att vi fortsätter vår bana med en samordnad bostadspolitik.</textBlock>
    <textBlock ix="6">Anf. 18 LENNART PETTERSSON (c):</textBlock>
    <textBlock ix="7">Fru talman! Jag vill tacka ministern för svaret. Det beskriver på ett bra sätt situationen som den ser ut i dag, men jag måste erkänna att det var inte riktigt det svaret jag hade förväntat mig. Nu är det inget klander mot ministern, utan det kan bero på att jag har uttryckt mig oklart i interpellationen.</textBlock>
    <textBlock ix="8">Min fråga grundar sig nämligen inte på att flera departement delar på bostadsfrågorna utan på de verk, myndigheter och bolag som operativt handhar desamma.</textBlock>
    <textBlock ix="9">Jag kan ändå börja med uppdelningen på departementen. Jag upplever som ledamot i civilutskottet att det fungerar bättre och bättre med en allt tydligare struktur. Men för att då gå över till den egentliga grunden till interpellationen kan jag beskriva det så här:</textBlock>
    <textBlock ix="10">Försäkringskassan handlägger bostadsbidragen. Bostadskreditnämnden handlägger kreditgarantier och omstruktureringen av allmännyttan. Det senare görs även av Statens Bostadsomvandling AB. Boverket ansvarar för räntebidragen, och Småhusskadenämnden svarar för anslagen till fukt- och mögelskador. Härutöver finns bidrag till åtgärder mot radon i bostäder, och vem som ansvarar för det kan jag faktiskt inte läsa ut i statsbudgeten. Det finns också energistöd för utbyte av fönster, uppvärmning med biobränsle med mera. Det vet jag inte heller vem som handlägger. Till detta kan läggas det nya stödet på 100 miljoner för att underlätta för enskilda att ordna bostad och även det kommande investeringsbidraget till särskilt boende.</textBlock>
    <textBlock ix="11">Sammantaget innebär denna struktur att det är mycket svårt eller i praktiken omöjligt att få en helhetsbild över det statliga bostadsstödet i Sverige. Jag kan se möjligheter att organisera handhavandet av stödet på ett mer rationellt sätt.</textBlock>
    <textBlock ix="12">Alliansen har en mycket tydlig strävan att effektivisera statens verksamhet och göra den mer transparent. Vi ska skapa enklare regelverk, och jag ser också färre statliga verk och myndigheter framför mig.</textBlock>
    <textBlock ix="13">Med denna beskrivning blir följdfrågan till ministern om detta kan vara ett av flera områden där det finns möjligheter att genom att se över och eventuellt förändra ansvarsområden och organisation effektivisera och samtidigt höja kvaliteten till nytta för både medborgarna och oss som beslutsfattare.</textBlock>
    <textBlock ix="14">Anf. 19 Statsrådet MATS ODELL (kd):</textBlock>
    <textBlock ix="15">Fru talman! Tack för den preciseringen av frågan, Lennart Pettersson! Då kan jag kanske vara mer optimistisk, för regeringen har på förslag från mig som ansvarig förvaltningsminister tillsatt en stor utredning av hela myndighetsstrukturen.</textBlock>
    <textBlock ix="16">Vi har många myndigheter en del säger att det är 250 och andra säger att det är över 500 myndigheter. Lennart Pettersson beskriver här ett antal myndigheter som verkar inom bostadssektorn. Jag kan säga direkt att när det gäller radon är det Boverket som ansvarar för detta.</textBlock>
    <textBlock ix="17">Jag tycker att Lennart Pettersson har en idé som är väl värd att ta fasta på. Vi får se vad utredaren Yvonne Gustafsson kommer med för förslag. Jag kan dock säga redan nu att jag tror att detta kan vara ett område där man faktiskt skulle kunna ge i uppdrag till någon av våra stabsmyndigheter Statskontoret eller någon annan att titta på detta, också inom ramen för det stora e-förvaltningsprojekt som jag också driver inom staten. Vi har nyligen bildat en statssekreterargrupp som driver på detta väldigt snabbt.</textBlock>
    <textBlock ix="18">Vi vill tidigarelägga ett antal av de saker som har funnits inom det gamla så kallade 24-timmarsmyndighetsprojektet och se till att vi skapar möjligheter för medborgare och företag att faktiskt kunna överblicka vad som gäller inom exempelvis bostadssektorn. Man ska kunna hitta fram till rätt plats och få reda på vilka möjligheter som finns för att förbättra sin bostad med hjälp av olika stimulanser som kan förekomma när det gäller exempelvis energiomställning. Det kan alltså mycket väl vara så att någon stabsmyndighet kan få ett uppdrag på detta område.</textBlock>
    <textBlock ix="19">I en tidigare interpellationsdebatt nämnde jag en portal från Boutredningen med information om vad som finns på bostadsmarknaden. Det är möjligt att man i anslutning till att man tittar på detta också skulle lägga in information där av det slag som Lennart Pettersson efterlyser i sin interpellation.</textBlock>
    <textBlock ix="20">Anf. 20 LENNART PETTERSSON (c):</textBlock>
    <textBlock ix="21">Fru talman! Jag vill tacka ännu mer för detta svar! Jag måste säga att det känns bra att vi har en samsyn vad gäller detta och att statsrådet också uttrycker möjligheter att fokusera på detta område och kanske ge ett separat uppdrag för att se om vi kan få en effektivare handläggning. Detta skulle kunna vara till nytta för allmänheten först och främst, men det skulle också vara till nytta för oss som beslutsfattare.</textBlock>
    <textBlock ix="22">En fråga till statsrådet är: Finns det någon tidsgräns för denna utredning? Jag undrar också om jag uppfattade det rätt att vi ska ha en ingång både för oss beslutsfattare och för allmänheten när det gäller att kunna få en bild av hur bostadsstödet allmänt ser ut.</textBlock>
    <textBlock ix="23">Jag måste säga att jag är mycket nöjd med detta svar. Tack så mycket!</textBlock>
    <textBlock ix="24">Anf. 21 Statsrådet MATS ODELL (kd):</textBlock>
    <textBlock ix="25">Fru talman! Den utredning som jag hänvisade till, som leds av generaldirektören för Ekonomistyrningsverket Yvonne Gustafsson, ska om jag minns rätt leverera sitt slutbetänkande i slutet av nästa år. Dock är det fullt möjligt att ge ett uppdrag antingen till en stabsmyndighet eller till Boverket att titta på möjligheterna att samla information på det sätt som Lennart Pettersson föreslår.</textBlock>
    <textBlock ix="26">Anf. 22 LENNART PETTERSSON (c):</textBlock>
    <textBlock ix="27">Fru talman! Jag glömde en sak i hastigheten. Det gäller redovisningssystemet, och eftersom nu också finansministern kommer in i plenisalen vill jag passa på att ta upp den frågan. Jag har sysslat med ekonomi, siffror och redovisning hela mitt liv, men jag måste säga att när jag började läsa statsbudgeten var det åtskilligt jag inte förstod. När jag kopplar ihop detta med den splittrade bilden i fråga om bostadsstödet skulle jag vilja framföra en vädjan eftersom statsrådet Odell också tjänstgör på Finansdepartementet: Gick det att hitta ett annat sätt att beskriva den finansiella situationen än i dag skulle det vara ytterst välkommet.</textBlock>
    <textBlock ix="28">Anf. 23 Statsrådet MATS ODELL (kd):</textBlock>
    <textBlock ix="29">Fru talman! Tydlighet och enkelhet är en dygd. Vårt uppdrag är ju också inte minst pedagogiskt, att försöka förklara den ekonomiska situationen. Jag kan trösta Lennart Pettersson med att den ekonomiska situationen blir allt bättre och att regeringens politik leder till en allt ljusare bild såväl på arbetsmarknaden som på många andra ställen.</textBlock>
    <textBlock ix="30">När det sedan gäller den pedagogiska utformningen av detta budskap får vi ta till oss alla goda förslag om hur den kan förbättras.</textBlock>
  </contentBlock>
  <contentBlock ix="67">
    <textBlock ix="0">Överläggningen var härmed avslutad.</textBlock>
    <textBlock ix="1">8 § Svar på interpellation 2006/07:299 om arbetslinjen fullt ut</textBlock>
    <textBlock ix="2">Anf. 24 Finansminister ANDERS BORG (m):</textBlock>
    <textBlock ix="3">Fru talman! Chatrine Pålsson Ahlgren har frågat arbetsmarknadsminister Sven Otto Littorin dels om han avser att initiera en diskussion om generösare regler vad gäller dubbelt boende för att på så sätt underlätta arbete på ort utanför dagligt pendlingsavstånd, dels om han avser att vidta andra åtgärder i syfte att underlätta för människor att ta arbete utanför dagligt pendlingsavstånd för att på så sätt stärka arbetslinjen.</textBlock>
    <textBlock ix="4">Arbetet inom regeringen är så fördelat att det är jag som ska svara på interpellationen.</textBlock>
    <textBlock ix="5">Regeringens övergripande mål är att skapa förutsättningar för fler jobb i fler och växande företag och att därigenom bryta utanförskapet. Jobbpolitiken bygger på att det ska löna sig bättre att arbeta, att det ska bli billigare och enklare att anställa och att det ska bli mer attraktivt att driva företag. Vi genomför nu en lång rad åtgärder för att detta ska bli verklighet. Det första viktiga steget är det så kallade jobbskatteavdraget. Det innebär en skattelättnad för alla personer som har inkomster av anställning och aktiv näringsverksamhet och ges i form av en skattereduktion. Jobbskatteavdraget är ett viktigt steg för att fler ska komma i arbete. Men vi är inte nöjda med det. Avsikten är att ta ytterligare steg i den riktningen framöver. Vår ambition är att genomföra ett andra steg i en större skattereform 2008.</textBlock>
    <textBlock ix="6">Frågan om förändrade skatteregler för dem som arbetar på annan ort har behandlats av Utredningen om dubbel bosättning i dess betänkande Dubbel bosättning för ökad rörlighet (SOU 2005:28). Utredningen har i sitt betänkande lämnat förslag på åtgärder i syfte att underlätta rörligheten på arbetsmarknaden och förstärka den regionala utvecklingen. Förslagen innebär främst att avdrag för ökade levnadskostnader vid dubbel bosättning får göras under längre tid än i dag och att villkoren för avdrag blir enklare att uppfylla och tillämpa. Betänkandet har remissbehandlats. Utredningens förslag bereds inom Finansdepartementet.</textBlock>
    <textBlock ix="7">Ytterligare skattesänkningar är villkorade av att ekonomin medger det. Utredningens förslag är intressant men måste vägas av mot andra alternativ, till exempel ett utökat jobbskatteavdrag.</textBlock>
    <textBlock ix="8">Anf. 25 CHATRINE PÅLSSON AHLGREN (kd):</textBlock>
    <textBlock ix="9">Fru talman! Jag ber om ursäkt för att jag är sen, finansministern, men tiden går ibland så fort i riksdagen. Det gjorde den i dag.</textBlock>
    <textBlock ix="10">Jag vill tacka för svaret. Frågan är utomordentligt viktig. Jag kommer från Kalmar län, ett glesbygdslän som på sina håll har hög arbetslöshet.</textBlock>
    <textBlock ix="11">Det kan gälla en familj som kanske har en villa. En av föräldrarna blir arbetslös. Barnen är etablerade i skolan, på dagis och i fotbollslaget. Sedan mitt i arbetslösheten ges möjligheten till ett jobb kanske i Stockholm eller i Umeå. Familjen tänker: Visst, vi försöker ordna med veckopendling.</textBlock>
    <textBlock ix="12">Många av oss i riksdagen veckopendlar ju, och det fungerar bra. Men sedan känner man att ekonomin kanske är ett hinder eftersom det kommer att bli dubbelt boende och långa resor. Man känner att ekonomin inte klarar det.</textBlock>
    <textBlock ix="13">Vad kan detta resultera i? Ja, antingen blir man permanent arbetslös, eller också söker den andra föräldern jobb på kanske samma plats. Men man har svårt att sälja villan. Det är kanske inte någon efterfrågan på just den orten.</textBlock>
    <textBlock ix="14">Anledningen till att jag drar det fallet är att jag vet att många i dag är i den situationen. Redan första gången jag hörde Anders Borg tala om att vi till och med från dag 1 ska känna ett ansvar för att söka jobb höll jag med om det, till hundra procent. Det är bara det att den ambitionen också kräver, tror jag, trygghetssystem som de facto gör det möjligt för hela Sverige att leva.</textBlock>
    <textBlock ix="15">När det gäller den familj i Kalmar län som jag lite grann försökt att skissa kring är det faktiskt bra för länet om de kan bo kvar. Banken slipper kanske en svår ekonomisk situation med ett hus som inte blir sålt. Hela Sverige kan leva vi är rörligare.</textBlock>
    <textBlock ix="16">Därför framställde jag den här interpellationen. Naturligtvis håller jag med regeringen om arbetslinjen. Det är bara det att det sett till Sverige som helhet kan kännas komplicerat.</textBlock>
    <textBlock ix="17">Självklart tycker jag att det är bra att Anders Borg har en utredning att visa. Men hade det inte varit smart om man hade försökt att ta hela paketet på en gång och talat om för familjerna vad som gäller om man till exempel måste ha dubbelt boende under en längre tid, resor eller någonting sådant detta för att redan från första början skapa trygghet?</textBlock>
    <textBlock ix="18">Anf. 26 Finansminister ANDERS BORG (m):</textBlock>
    <textBlock ix="19">Fru talman! I Chatrine Pålsson Ahlgrens interpellation berörs en väldigt viktig fråga. Det är naturligtvis så att rörligheten på arbetsmarknaden underlättas av att det finns regler för dubbelt boende som uppfattas som rimliga. Det är många människor som lever med långa pendlingsavstånd och som i och med det så att säga gör en uppoffring för familjen, något som ändå kan vara viktigt med tanke på barnen. Familjen har kanske också en stark anknytning till regionen i övrigt som gör att man vill bo kvar. Jag har därför väldigt stor respekt för det.</textBlock>
    <textBlock ix="20">Samtidigt kan det ibland också vara nödvändigt att flytta. Jag inser att detta inte är det budskap som människor generellt vill höra. Det måste ändå sägas, för det är så svensk arbetsmarknad har fungerat bra och bättre än de flesta europeiska arbetsmarknaderna. Det är ekonomiskt nödvändigt därför att om människor fastnar i regioner där de inte kan få jobb betyder det förödande konsekvenser. Vi vet ju att arbetslöshet får sociala konsekvenser, inte minst för barnen.</textBlock>
    <textBlock ix="21">Sedan ska det väl också konstateras att vi även har ett ansvar för att hela Sverige ska ha en väl fungerande tillväxt och en väl fungerande arbetsmarknad. Det finns naturliga koncentrationstendenser i en marknadsekonomi där stora regioner tenderar att dra till sig flera stora företag och flera med höga inkomster och därför får en koncentration av tillväxten. Det ska vi naturligtvis inte motverka. Men samtidigt ska vi också vara medvetna om att vi måste underlätta för tillväxt i hela landet så att vi kan få en bred företagspolitik som gör att alla regioner har en bra utveckling.</textBlock>
    <textBlock ix="22">Ofta är det en finansministers uppgift att påpeka att vi måste göra saker och ting i rätt ordning. Vår första gemensamma alliansutgångspunkt måste vara att vi först gör det vi redan har kommit överens om inom alliansen. Jag har ändå i mitt svar och i det som jag nu säger samtidigt försökt att antyda att det här naturligtvis är en fråga där vi ska titta på utredningens förslag. Det kostar inte några stora belopp så det är ingenting som på det sättet ter sig oöverstigligt. I grunden är det rörlighet på arbetsmarknaden och olika åtgärder som gör att människor kan få ihop sina livspussel och ändå ha en stark förankring på arbetsmarknaden, någonting som är positivt.</textBlock>
    <textBlock ix="23">Anf. 27 CHATRINE PÅLSSON AHLGREN (kd):</textBlock>
    <textBlock ix="24">Fru talman! Rörlighet på arbetsmarknaden är det numera möjligt att ha. För 20 år sedan var det väl nästan omöjligt att tänka sig att man skulle kunna pendla längre sträckor. Men eftersom vi nu på de allra flesta ställen har en möjlighet till pendling blir detta så mycket lättare att marknadsföra.</textBlock>
    <textBlock ix="25">Visst kan man behöva flytta. Men om det gäller en hel familj är det ju inte bara en person det handlar om, utan det handlar om flera personer. Jag säger inte att det är fel att flytta barn. Men det finns lägen där det är klokt, tror jag, att inte hals över huvud flytta hela familjen. Kanske har man ett par tre barn som är fästa vid sin skola, vid sina kompisar och vid sitt fotbollslag. Det är därför som den rörliga arbetsmarknaden måste ses utifrån en helhet när det gäller familjernas situation.</textBlock>
    <textBlock ix="26">Vidare tycker jag att det är viktigt att alliansregeringen för politiken så att det blir en bred företagspolitik. Det gäller ju hela Sverige. Men sedan är verkligheten sådan att det är lättare att få en snabb tillväxt av företag i storstadsområden. Det tror jag att vi är överens om. Däremot är det något svårare i Umeå, Skellefteå, Åsele och vad nu platserna heter. Likadant är det nere i Småland, kanske i Emmaboda eller i Västervik.</textBlock>
    <textBlock ix="27">Det känns ändå som att vi gemensamt har ambitionen att se till att folk kommer i arbete. Att det fruktansvärda utanförskapet för så många människor är helt oacceptabelt i vårt land håller jag också med om.</textBlock>
    <textBlock ix="28">Ganska bra tillkommer nu jobb allteftersom. Jag är inte något proffs på arbetsmarknadspolitik, men jag är jätteglad över alla nya jobb som kommer. Då är de här förslagen helt klart väldigt viktiga. Det är ju också en signal. Vill den här regeringen ha en rörlighet måste vi också skapa förutsättningar för att det ska bli en rörlighet.</textBlock>
    <textBlock ix="29">Därför undrar jag: När tror Anders Borg att det kan vara klart för regeringen att sätta ned foten i den här frågan? Utredningen har lämnat sitt betänkande. Vilken tidsmarginal ser Anders Borg för när det här kan vara klart?</textBlock>
    <textBlock ix="30">Båda vet vi att vissa saker kan man göra snabbt om man vill. Andra saker tar längre tid, och man har kanske inte så bråttom med dem.</textBlock>
    <textBlock ix="31">Känner alltså finansministern att det här är en viktig fråga att så att säga sätta ned foten i?</textBlock>
    <textBlock ix="32">Anf. 28 Finansminister ANDERS BORG (m):</textBlock>
    <textBlock ix="33">Fru talman! Vi har naturligtvis gemensamma utgångspunkter i de här frågeställningarna. Givetvis är det så att kombinationen av utvidgade möjligheter till pendling och möjligheter till distansarbete har gjort att människor nu har mycket bättre förutsättningar att arbeta utanför hemorten än tidigare. Det tycker jag att det är rimligt att man skapar förutsättningar för.</textBlock>
    <textBlock ix="34">Själv har jag haft förmånen att arbeta i lite olika sektorer och att bo på rätt många orter i Sverige. En av de saker som slagit mig är att just den politiska sektorn har väldigt generösa villkor för dubbel bosättning, något som knappast råder i någon annan sektor. Man kan tycka att det är lite märkligt att vi själva så tydligt ser det här behovet men inte har skapat villkor för andra att göra detta på ett bra sätt. Därför tycker jag att det är mycket motiverat att vi kommer framåt här.</textBlock>
    <textBlock ix="35">Återigen vill jag säga att det ingår i min funktion att vara väldigt försiktig med när . Det tänker jag vara även i det här fallet. Det vi ska göra snabbt är det vi sagt i valrörelsen och kommit överens om och förberett. Det vi ska göra sedan är det som vi vartefter ser ett behov av.</textBlock>
    <textBlock ix="36">Det här är naturligtvis en viktig fråga, och det innebär inte någon stor kostnad för de offentliga finanserna. Men detta ska i god ordning vägas av mot annat.</textBlock>
    <textBlock ix="37">Naturligtvis är det så att utgångspunkten måste vara att arbete alltid är bäst. Det är alltid bra för människor att arbeta. Det är bra för familjer. Det är bra för barn och för familjelivet att leva i en situation med möjlighet till egen försörjning med allt vad det innebär för känslan av att man ändå är en del av en funktion och har en mening i livet.</textBlock>
    <textBlock ix="38">Jag tror att vi alltid ska göra vårt yttersta för att människor kommer i arbete, även om det innebär att man ibland måste ta plågsamma beslut och flytta. Det kan ofta vara besvärligt, det ska man inte sticka under stol med. Men det är ändå alltid bäst att människor är i arbete.</textBlock>
    <textBlock ix="39">Att hitta bra lösningar med avdrag för dubbel bosättning och andra saker som gör att människor kan pendla, kan distansarbeta, kan få familjelivet att vara tryggt är naturligtvis vår gemensamma utgångspunkt. Jag hoppas att vi kan hitta möjligheter att ta oss framåt i den här frågan.</textBlock>
    <textBlock ix="40">Anf. 29 CHATRINE PÅLSSON AHLGREN (kd):</textBlock>
    <textBlock ix="41">Fru talman! Det hoppas jag verkligen. Jag tycker att den här frågan blir viktigare för varje dag som går. Jag har sett människor som har varit arbetslösa och som lever upp när de får ett jobb, när de behövs och tjänar egna pengar. Jag har sett människor som har mått uruselt av att gå arbetslösa. Det var en man som bara för en månad sedan fick ett jobb. Han sken upp och ville nästan ha ett kalas för familjen för att han fick ett jobb. Jag håller helt med om att det är fantastiskt. I den regeringssatsning som har gjorts för att skapa fler jobb är detta en del i helheten, och det är därför som jag tror att vi alla känner ett ansvar och ett engagemang att skjuta på så länge som möjligt så att det inte finns något som bromsar viljan att jobba.</textBlock>
    <textBlock ix="42">En annan sak är också att blir man arbetslös under en tid förlorar man ganska mycket av sin yrkeskunskap. Det ser man ganska fort. Är man utanför arbetslivet ett tag kan det vara svårt att direkt komma igen. Jag kan bara vädja till Anders Borg att göra det här så snabbt som möjligt.</textBlock>
    <textBlock ix="43">Jag har en sista fråga, jag tror inte att jag får tala med finansministern mer i dag: Tror finansministern att det här kan vara klart det här året? Skulle man kunna tänka sig att det blir en viss retroaktivitet om någon hamnar mellan stolarna? Då får folk känna i dag att om man får ett jobb i Stockholm och bor i Kalmar län kommer inte ekonomin att vara ett hinder för att ta det jobbet.</textBlock>
    <textBlock ix="44">Anf. 30 Finansminister ANDERS BORG (m):</textBlock>
    <textBlock ix="45">Fru talman! Jag får beklaga att jag inte sträcker mig längre än att jag noterar att det finns en stark vilja att vi ska ta oss framåt, att det finns ett starkt intresse, som kommit till uttryck i den här debatten.</textBlock>
    <textBlock ix="46">Retroaktivitet i det här sammanhanget är någonting som man bör vara mycket försiktig med. Man behöver vara ännu mer försiktig med att utlova det, särskilt nu när vi ännu befinner oss i en beredningsprocess. Något sådant löfte vill jag inte ge, men jag noterar de starka argumenten. Vi får återkomma i frågan.</textBlock>
  </contentBlock>
  <contentBlock ix="68">
    <textBlock ix="0">Överläggningen var härmed avslutad.</textBlock>
    <textBlock ix="1">9 § Svar på interpellation 2006/07:316 om pensionärerna och jobbavdraget</textBlock>
    <textBlock ix="2">Anf. 31 Finansminister ANDERS BORG (m):</textBlock>
    <textBlock ix="3">Fru talman! Hillevi Larsson har frågat äldre- och folkhälsominister Maria Larsson vad hon avser att göra för att kompensera ålderspensionärerna för att de inte får jobbskatteavdrag samtidigt som de riskerar att drabbas av avgiftshöjningar i övrigt. Hillevi Larsson frågar också om regeringen avser att vidta några särskilda åtgärder för de ålderpensionärer som drabbas hårdast och som har minst marginaler. Arbetet inom regeringen är så fördelat att det är lämpligast att jag svarar på frågan.</textBlock>
    <textBlock ix="4">Pensionärerna får det inte sämre för att de som arbetar får behålla mer av sin lön. Regeringens politik är inriktad mot att fler ska kunna försörja sig på eget arbete. Detta är nyckeln till en förbättrad ekonomisk situation för låginkomsttagare, sjukskrivna och arbetslösa. Fler i arbete är också en förutsättning för att säkra välfärden för en befolkning med allt fler äldre. Med fler människor i arbete skapas förutsättningar för att det ska finnas tillräckligt med hjälpande händer inom vård och omsorg samtidigt som finansieringen av välfärden säkras långsiktigt.</textBlock>
    <textBlock ix="5">Det är viktigt att ta till vara den äldre arbetskraftens erfarenheter, kunskaper och arbetsinsatser. Regeringen vill underlätta och uppmuntra de äldre som kan och vill att fortsätta att arbeta så länge de har lust och ork. Jobbskatteavdraget är nästan dubbelt så stort för de äldre.</textBlock>
    <textBlock ix="6">De som arbetar tjänar förutom sin lön också in ytterligare pensionsrätter. På detta sätt bidrar jobbskatteavdraget till att förbättra den framtida pensionen.</textBlock>
    <textBlock ix="7">För att förbättra situationen för de pensionärer som inte vill eller kan arbeta genomför regeringen flera åtgärder. Jag vill bland annat nämna den äldresatsning som regeringen gör: 1,9 miljarder kronor satsas för att stimulera byggandet av äldreboenden och på det medicinska och sociala omhändertagandet inom äldreomsorgen. Vidare har bostadstillägget till de sämst ställda pensionärerna höjts. Många pensionärer kommer också att gynnas av att det kommer att bli billigare att köpa hushållstjänster och på lite sikt även andra typer av tjänster.</textBlock>
    <textBlock ix="8">Anf. 32 HILLEVI LARSSON (s):</textBlock>
    <textBlock ix="9">Fru talman! Det är klart att pensionärerna inte automatiskt får det sämre på grund av att andra grupper som arbetar får det bättre. Det finns heller inget automatiskt samband så att pensionärer får det bättre bara för att arbetande människor får mer pengar.</textBlock>
    <textBlock ix="10">Man kan fråga sig om de som får lite mer pengar att röra sig med, förutom de avgiftshöjningar som även drabbar arbetande människor i det nya systemet, kommer att betala i välgörenhet till fattiga pensionärer. Det återstår att se. Det finns inte något automatiskt samband så att om man ökar klyftorna kommer de som får det bättre att dela med sig till dem som får det sämre.</textBlock>
    <textBlock ix="11">Jag ställde den här frågan utifrån att man har talat om att det måste löna sig att arbeta. Därmed sagt att alla som inte arbetar ska drabbas, medan de som arbetar får det så kallade jobbavdraget. Det rör sig om arbetslösa, sjuka, föräldralediga, förtidspensionärer och även ålderspensionärer. Min fråga gäller just ålderspensionärerna. Är det verkligen rimligt att vi ska driva ålderspensionärerna tillbaka till arbetsmarknaden för att de inte klarar de avgiftshöjningar som nu kommer?</textBlock>
    <textBlock ix="12">Man kan se redan ett par konkreta exempel. Det ska bli dyrare att gå till läkare och dyrare att hämta ut sin medicin. Den tandvårdsreform som har utlovats har skjutits på framtiden. Det är också en väldigt stor kostnad, speciellt för pensionärer som ofta har stora behov. Det blir väldigt dyrt. När man slopar räntebidragen kommer det att drabba hyrorna på en del av beståndet. Nu är det naturligtvis inte alla boende som drabbas. Men man kan säga att både när det gäller hyresrätter och när det gäller bostadsrätter kommer det att drabba rätt många, bland annat pensionärer. Trafikförsäkringen kommer att förändras så att det blir den enskilde som får bekosta en större del. Inte minst bilen är väldigt viktig för många pensionärer för rörligheten, för att kunna leva ett självständigt liv. Det här blir ytterligare en kostnad.</textBlock>
    <textBlock ix="13">Det enda brott som de här människorna har begått är att de har blivit gamla. De flesta av dem kan faktiskt inte arbeta. Många är utslitna, åldern tar ut sin rätt. Det är väl inte rimligt att folk ska arbeta tills de i stort sett stupar.</textBlock>
    <textBlock ix="14">Där kan jag se en orättvisa. Jag ställde inte den här frågan främst utifrån att det är orättvist att pensionärerna inte får del av det, även om jag kan tycka det, utan det främsta skälet är att pensionärerna faktiskt drabbas av avgiftshöjningar utan att få någon kompensation. Det enda brott de har begått är att de är så gamla att de har gått i pension. Därav min fråga.</textBlock>
    <textBlock ix="15">I svaret finns det bland annat exempel på det som kommer att bli billigare, till exempel hushållsnära tjänster. Men det kommer bara de rika pensionärerna till del. De som redan i dag lever på marginalen kommer naturligtvis inte att ha råd att efterfråga de här tjänsterna, även om det blir lite billigare för den enskilde.</textBlock>
    <textBlock ix="16">Det man i stället borde satsa pengarna på är en bättre hemtjänst och hemvård som kommer alla till del, oavsett inkomst, och där det är behoven som styr, om man till exempel inte längre klarar alla uppgifter i hushållet på grund av åldern och sjukdomar. Det är egentligen där man borde satsa pengarna.</textBlock>
    <textBlock ix="17">Avslutningsvis kan jag säga att det dessutom finns en skatt i dag som drabbar personer över 70 år. Om en arbetsgivare anställer någon över 70 är det 25 procent dyrare än om personen är 69 år eller yngre. Det är också lite märkligt i sammanhanget, om man dessutom talar om att man vill driva folk tillbaka till arbetsmarknaden.</textBlock>
    <textBlock ix="18">Anf. 33 Finansminister ANDERS BORG (m):</textBlock>
    <textBlock ix="19">Fru talman! Hillevi Larssons inlägg ger en väldigt bra illustration på den djupa klyfta som finns mellan alliansen å ena sidan och Socialdemokraterna på den andra i synen på arbete.</textBlock>
    <textBlock ix="20">Vi lever i praktiskt taget skilda föreställningsvärldar. Hillevi Larsson talar om att vi driver människor till arbete, att man ska arbeta tills man stupar. Arbete blir något som är negativt, något som man härdar ut tills man slipper, tills man inträder i något nirvana där man blir rentier på sina egna pengar eller på något annat sätt som gör att man inte behöver arbeta.</textBlock>
    <textBlock ix="21">Naturligtvis finns det många människor som inte kan arbete, som har funktionshinder eller som på grund av arbetsmarknadens funktionssätt och socialdemokratiskt vanstyre har ställts utanför arbetsmarknaden under lång tid. Det ska vi ha respekt för. Men att beskriva arbete som någonting som man bör försöka se som något negativt, att människor drivs till att arbeta, är för mig ett helt främmande sätt att se på världen. Människor mår bra av att arbeta. Människor mår bra av att anstränga sig. Människor mår bra av att ta i. Människor mår bra av att prestera. Människor mår bra av att samarbeta med varandra. Det är i arbetet vi finner mål och mening med tillvaron.</textBlock>
    <textBlock ix="22">Sedan finns det naturligtvis ett automatiskt samband mellan arbete och pensionärer. Det är väl alldeles självklart att det enda sätt vi kan klara välfärden på med en åldrande befolkning är att fler arbetar. Stiger produktiviteten, stiger lönerna i både privat och offentlig sektor, så det har ingen effekt. Vi får in mer skatteintäkter, men vi får också stigande kostnader. Det enda som kan påverka hur mycket skatteresurser vi har i samhället är hur många som arbetar och hur mycket de arbetar. Det är den grundläggande utgångspunkten för den politiska verksamheten under de kommande åren.</textBlock>
    <textBlock ix="23">Man skulle kunna tro att Socialdemokraterna hade ett annat recept för att fler ska komma i arbete och fler ska arbeta mer, men det har man inte. Man är uppenbarligen övertygad om att detta med arbete är någonting dåligt. Det tror jag är en syn som Socialdemokraterna gör väldigt klokt i att ompröva.</textBlock>
    <textBlock ix="24">Sedan kan man naturligtvis angripa våra förslag om jobbavdrag, där man gör en skattesänkning på förvärvsinkomster. Det man då ska komma ihåg är att Tony Blair, Bill Clinton och andra i vänstermitten-regeringar har lyckats göra det som Socialdemokraterna misslyckades med, nämligen att pressa ned arbetslösheten. Det är grundläggande att sysselsättningen i en ekonomi bestäms av hur många som vill arbeta och hur väl arbetsmarknaden fungerar. Det är arbetsutbudet och arbetsmarknadens funktionssätt som avgör sysselsättningsgraden. Så är det i alla tänkbara modeller för hur en arbetsmarknad fungerar.</textBlock>
    <textBlock ix="25">Detta inser inte Socialdemokraterna. De kan inte slita sig från synen att arbete är någonting dåligt, att arbete är någonting som man drivs till, som man härdar ut och utför tills man slipper. Jag kan inte dela den synen. Arbete är något i grunden bra.</textBlock>
    <textBlock ix="26">Vi gör därför mycket för att även äldre ska kunna arbeta: jobbavdrag, sänkta arbetsgivaravgifter, lättnader i olika delsektorer. Det kommer att bli en dramatisk effekt på skattekilen för äldre som vill arbeta, och det är många äldre som vill och kan arbeta några år ytterligare. Det vore väldigt, väldigt bra för Sverige om fler hade möjlighet att stanna kvar i arbetslivet.</textBlock>
    <textBlock ix="27">Men detta är inte det enda vi gör för de äldre. Vi gör stora satsningar på äldreomsorgen och kommer att göra ännu större satsningar på äldreomsorgen. En av de viktigaste utgångspunkterna inför nästa valrörelse kommer att vara att vi kommer att ha satsat ordentliga resurser på äldreomsorg och sjukvård. Vi har lovat förbättrade bostadstillägg för de sämst ställda pensionärerna. Allt detta ska genomföras, och det ska genomföras därför att vi vill minska klyftorna.</textBlock>
    <textBlock ix="28">Man ökar klyftorna när man driver bort människor från arbetsmarknaden. Klyftorna har ökat under socialdemokratisk regering, därför att man har drivit ut människor från arbetsmarknaden och varit oförmögen att se till att det uppnås full sysselsättning.</textBlock>
    <textBlock ix="29">Anf. 34 HILLEVI LARSSON (s):</textBlock>
    <textBlock ix="30">Fru talman! Jag vill återföra frågan lite till ämnet för dagen. Det handlar alltså om ålderspensionärernas ekonomiska situation.</textBlock>
    <textBlock ix="31">Jag ställde den enkla frågan: Hur kompenserar vi alla ålderspensionärer som nu drabbas av avgiftshöjningar, avgifter som de inte hade tidigare, utan att få någon som helst kompensation för det? Budskapet är uppenbarligen till andra grupper som inte arbetar: Ni kan gott ta avgiftshöjningarna för ni arbetar inte, oavsett skälet till att ni inte arbetar. Är det verkligen regeringens huvudbudskap att var ålderspensionärerna hör hemma är på arbetsmarknaden? Många ålderspensionärer har arbetat hela sitt liv och betalat skatt. De förväntar sig nu att faktiskt få hjälp på ålderns höst med alla de utgifter som de har.</textBlock>
    <textBlock ix="32">De pensionärer som verkligen vill arbeta ska vi naturligtvis inte lägga några hinder i vägen för människor är olika. Men det ska inte vara så att folk av ekonomiska skäl känner sig tvingade att arbeta. Så är det i andra delar av världen, där människor arbetar tills de nästan stupar för att kunna försörja sig. Vi har inte valt det systemet i Sverige, tack och lov måste jag säga.</textBlock>
    <textBlock ix="33">När man tittar lite närmare på de grupper som står utanför arbetsmarknaden ser man att det i många fall finns mycket goda skäl till det. Det finns människor som har brutits ned av ett hårt och tufft arbete. Den typiska långtidssjukskrivna personen eller förtidspensionären är en medelålders kvinna i vården som har arbetat i hela sitt liv till låg lön, med en väldigt tung arbetsbörda och i många fall i en dålig arbetsmiljö. Budskapet till henne nu är att hon inte vill arbeta och att om man bara gör det sämre för henne och andra i hennes situation, kommer hon att drivas tillbaka till arbetsmarknaden, jobben blir fler och pensionärerna får det bättre. Det är väldigt enkla samband här, samband som har väldigt lite med verkligheten att göra.</textBlock>
    <textBlock ix="34">Om man verkligen vill bryta utanförskapet, det vill säga att få människor i arbete, vilket jag tycker är en bra ambition, handlar det snarare om att förebygga problemen, att förebygga att människor blir utslitna, till exempel genom tung arbetsbörda och dålig arbetsmiljö. Den borgerliga alliansen gör nu tvärtom. I stället för att utöka arbetsmiljöarbetet för att just förebygga arbetsskador, sjukdomar och förtidspensioneringar gör man nedskärningar för Arbetsmiljöverket med en tredjedel, det verk som har till uppgift att skapa en bättre arbetsmiljö. Också på Försäkringskassan görs det nedskärningar. Man ger nu Försäkringskassan huvudansvaret för sjukskrivna och förtidspensionärer, alltså ansvaret för att hjälpa folk tillbaka till arbetslivet. Detta rimmar väldigt illa med ambitionerna. Det känns som att moroten nästan helt har försvunnit och ersatts av en rejäl piska som man nu jagar sjuka, arbetslösa och förtidspensionerade med. Man lägger skulden på dem som har hamnat utanför, som ofta har blivit hårt åtgångna och faktiskt inte fått sin rätt, och ger dem dessutom sämre ersättning.</textBlock>
    <textBlock ix="35">Jag håller helt med om att utmaningen är att bryta utanförskapet, men det kan ju inte i första hand vara ålderspensionärerna som ska stå för den uppgiften. De förtjänar faktiskt att få vila de sista åren av sitt liv. Och de ska inte behöva vända på varenda krona utan ska ha råd med en liten guldkant på tillvaron. Då menar jag inte hushållsnära tjänster, för det är inte många pensionärer som har råd att efterfråga sådana tjänster.</textBlock>
    <textBlock ix="36">Jag vill också upprepa min fråga: Om man nu ska göra det frivilligt för pensionärer att arbeta, varför då inte ta bort straffskatten för dem som anställer pensionärer över 70 år?</textBlock>
    <textBlock ix="37">Anf. 35 Finansminister ANDERS BORG (m):</textBlock>
    <textBlock ix="38">Fru talman! Hillevi Larsson säger här att vi ska återföra debatten till ämnet, men det hon vill göra är naturligtvis att föra bort debatten från frågan om hur vi ska få människor i arbete. Det har varit ett grundläggande tema för Socialdemokraterna de senaste tio åren att tala om allt annat än hur människor ska komma i arbete.</textBlock>
    <textBlock ix="39">Den grundläggande synen är att arbete är något man ägnar sig åt tills man stupar och att det är något som är dåligt. Kan man aldrig få höra en socialdemokrat som säger något positivt om arbete? Den ena gången är det en grupp som inte ska arbeta, den andra gången är det en annan grupp som inte ska arbeta. Nu är det de äldre som inte ska arbeta. Finns det några som mår bra av att arbeta? Det är en mycket märklig samhällssyn som Socialdemokraterna har att det inte ska vara ekonomiskt tvingande att arbeta. Men vänd på det! Det ska naturligtvis vara självklart att människor ska ha en möjlighet att försörja sig själva.</textBlock>
    <textBlock ix="40">Vi har i Sverige i dag två till tre gånger så många människor som står utanför arbetsmarknaden som 1970. 1970 var inte Sverige ett nyliberalt mönsterland utan ett land som fungerade bra. Man talade om en svensk modell. Därefter har samhällsutvecklingen lett till att allt fler människor ställts utanför. Och det beror inte på, som Hillevi Larsson antydde, att människor mår sämre. Människor mår mycket bättre i dag än vad de gjorde på 50-och 60-talen. Arbetsmiljön är bättre i dag än vad den var på 50- och 60-talen. Till exempel är de som är gamla i dag väsentligt mer vitala än vad de var som hade slitits ut i den tidiga efterkrigstidens arbetsliv.</textBlock>
    <textBlock ix="41">Fler människor skulle kunna få plats på arbetsmarknaden. I andra länder är det fler som arbetar. Socialdemokraternas blindhet blir närmast parodiskt tydlig i Hillevi Larssons inlägg om kvinnorna. Det är just kvinnorna som man har lagt på de tunga skattebelastningarna. Det är de som jobbar i en hierarkisk miljö, de som har tunga och tråkiga arbeten som behöver en ekonomisk belöning. Det är för dem vi ska ha lägst skatter, men för dem har man i Socialdemokraternas Sverige ofta lagt på så många skatter och så många inkomstprövade bidrag att det blivit marginaleffekter som ligger på 5070 procent.</textBlock>
    <textBlock ix="42">Det går att hitta exempel på en ensamstående mamma med två barn som förlorar över 100 procent av en extra inkomst om hon börjar arbeta.</textBlock>
    <textBlock ix="43">Hur kan man då stå och säga: Vi har skapat ett samhälle där kvinnor i vården ska ha möjligheter att arbeta? Det är ju precis det ni har misslyckats med. Ni har skapat ett samhälle där det inte lönar sig för människor att arbeta.</textBlock>
    <textBlock ix="44">Sedan är det naturligtvis så att äldre ska ha guldkant. Lyckas vi med vår politik om vi får upp sysselsättningen, återställer full sysselsättning så stiger skatteintäkterna. Då har vi råd med pensioner. Då stiger pensionerna extra mycket eftersom tillväxten stiger. Men vi har också råd med resurser till äldreomsorg. Vi har råd att hjälpa fattigpensionärerna. Vi har råd att ge anständiga löner till dem som jobbar i de här verksamheterna. Men med socialdemokraternas grundläggande synsätt, att man inte ska arbeta, att arbete är något dåligt, blir det ingen guldkant. Då blir det nedskärningar i äldreomsorgen. Då blir det utarmning av antalet särskilda boenden. Då blir det inte någon snabb utveckling av pensionerna, för vi har inte råd med det.</textBlock>
    <textBlock ix="45">Arbete bygger framtiden. Arbete är det som är kärnan i ett politiskt alternativ som hanterar globalisering, åldrande befolkning och utanförskap. Det är där Socialdemokraterna står tomhänta. Det enda man får höra från Socialdemokraterna är tirader om Ams och Arbetslivsinstitutet. Det är ett fattigdomsbevis att ett parti inte kan ha en politik som ens är i närheten av att leda till full sysselsättning.</textBlock>
    <textBlock ix="46">Anf. 36 HILLEVI LARSSON (s):</textBlock>
    <textBlock ix="47">Fru talman! När det gäller den ekonomiska belöning som till exempel fattiga ensamstående kvinnor enligt ministern förtjänar rör det sig ju om en rätt liten belöning för den som tjänar lite. Det är fortfarande de som tjänar mest som får den största skattesänkningen. Den här belöningen äts ju också upp av avgiftshöjningar. Det handlar om medicinkostnader, höjning i trafikförsäkringen, höjda hyror och så vidare. Det blir inte så mycket kvar av den här belöningen.</textBlock>
    <textBlock ix="48">Man kan ju säga att hon i alla fall får lite kompensation av det här så kallade jobbavdraget även om det blir plus minus noll eller till och med minus i slutändan. Men ålderspensionärerna får inte den här kompensationen. Vi har högkonjunktur nu. Vi har rekordtillväxt. Dessutom säljer regeringen ut statliga bolag och får in miljardbelopp. Det finns alltså verkligen pengar att ta av. Detta använder man för det här jobbavdraget och en massa andra saker men man använder det inte för att kompensera ålderspensionärerna.</textBlock>
    <textBlock ix="49">Nu har vi en rekordtillväxt. Vi har nästan aldrig sett en sådan här utveckling förut. Om vi inte nu har råd att kompensera ålderspensionärerna ekonomiskt, när ska vi då få råd att göra det? Jag tycker att det är väldigt skrämmande att höra att det är någon gång långt in i framtiden. Nu har vi till och med arbetskraftsbrist. Det finns faktiskt en del branscher som skriker efter folk, där man inte får fram folk. Därmed kan man säga att sysselsättningen också är på mycket god väg att inte lösa sig, men det går verkligen åt rätt håll. Det var ju detta som var förutsättningen för att ålderspensionärerna skulle kompenseras.</textBlock>
    <textBlock ix="50">Svaret är alltså att någon gång långt in i framtiden kanske pensionärerna kan få en lite bättre situation, men framför allt de rika pensionärerna i form av hushållsnära tjänster. De andra pensionärerna får väl se i stjärnorna efter den här kompensationen. I stället borde man satsa pengarna på en liten guldkant i tillvaron men även på hemtjänsten, som faktiskt inte har med ekonomi att göra. Jag hoppas verkligen att man tar pensionärernas situation på allvar i fortsättningen.</textBlock>
    <textBlock ix="51">Anf. 37 Finansminister ANDERS BORG (m):</textBlock>
    <textBlock ix="52">Fru talman! Hillevi Larsson använder här ordet kompensera.</textBlock>
    <textBlock ix="53">Jag möter många pensionärer som tar upp just det begreppet. Det handlar då om att kompensera för de försämringar av pensionen som skedde under de socialdemokratiska åren. Man talar ofta om att vi borde lämna tillbaka de 15 miljarder som Göran Persson och Socialdemokraterna lånade av pensionärerna. Det har vi inte möjligheter att göra. Vi har inga sådana ekonomiska resurser. Men om Hillevi Larsson nu menar allvar med detta ska det bli mycket intressant att se er vårmotion, där det uppenbarligen ska klaras av att man äntligen kompenserar för det man tog tillbaka från pensionerna en gång i tiden.</textBlock>
    <textBlock ix="54">Det blir ju så motsägelsefullt. Om Hillevi Larsson kämpade för större skattesänkningar för låginkomsttagare, om hon och Socialdemokraterna hade ett förslag som verkligen ännu tydligare kunde leda till sänkta skatter för dem som behöver det allra mest, då skulle vi kunna enas om det. Då skulle vi kunna ha en bred, blocköverskridande uppgörelse om sänkta skatter för låginkomsttagare. Men det är ju inte det som Socialdemokraterna kämpar för. De kämpar ju för att höja skatterna för låginkomsttagare.</textBlock>
    <textBlock ix="55">Vi ska naturligtvis se till att det blir bättre för pensionärerna i Sverige. Det handlar om pensionerna. Det handlar om sjukvården. Det handlar om äldreomsorgen. Det handlar om äldreboende. Det handlar om ekonomiska stöd för utsatta pensionärer. Allt detta kommer att göras under mandatperioden. Steg för steg kommer vi att se till att pensionärerna får del av den goda tillväxt vi nu ser.</textBlock>
    <textBlock ix="56">Jag kan inte låta bli att avsluta med en reflexion rörande diskussionen om arbetskraftsbrist. Det här måste ju vara det yttersta beviset för hur vanskött Socialdemokraterna lämnar Sverige efter sig. Vi får en tillväxt av jobb som tar fart i god ordning någon gång under hösten 2006. På våren 2007 står vi i en situation där vi talar om arbetskraftsbrist. Då fungerar den svenska arbetsmarknaden så illa att vi måste fortsätta det reformarbete som gör att vi i Sverige kan växa tillbaka till full sysselsättning.</textBlock>
  </contentBlock>
  <contentBlock ix="69">
    <textBlock ix="0">Överläggningen var härmed avslutad.</textBlock>
    <textBlock ix="1">10 § Svar på interpellation 2006/07:317 om Sveriges handlingsutrymme i EU:s skatteharmoniseringsprocess</textBlock>
    <textBlock ix="2">Anf. 38 Finansminister ANDERS BORG (m):</textBlock>
    <textBlock ix="3">Fru talman! Ulla Andersson har ställt några frågor till mig på temat skatteharmonisering inom den europeiska unionen. Frågorna har ställts mot bakgrund av den diskussion om åtgärder på den direkta beskattningens område som förts på Ekofinrådets möte i januari. Ulla Andersson har frågat mig dels vilka åtgärder jag avser att vidta för att resultatet av det tekniska samarbetet om skatteharmonisering inom EU redovisas öppet och politiskt transparent, dels vilka åtgärder jag avser att vidta för att Sverige inte ska tvingas in i en skatteharmoniseringsprocess som leder till förlust av intäkter och handlingsutrymme, dels på vilket sätt jag avser att informera riksdagen om resultatet av åtgärderna.</textBlock>
    <textBlock ix="4">Inom EU fattas beslut i skattefrågor med enhällighet. En medlemsstat har därför möjlighet att motsätta sig harmoniseringsåtgärder om man finner att de inte är väl utformade eller leder fel. Eftersom den direkta beskattningen är ett viktigt nationellt instrument för att bedriva ekonomisk politik krävs det givetvis goda skäl för att harmoniseringsåtgärder ska kunna motiveras. Det handlar om att väga eventuella fördelar med harmonisering mot minskat nationellt handlingsutrymme. Jag vill framhålla att svenskt deltagande i olika EU-sammanhang är viktigt för att kunna påverka arbetet och inriktningen inom unionen.</textBlock>
    <textBlock ix="5">Beträffande information till riksdagen så vill jag peka på att regeringen inför varje möte i Ekofinrådet har samråd med riksdagen genom EU-nämnden. Återrapportering sker genom mötesrapporter. Dessutom sker regelbundet informationslämnande till skatteutskottet beträffande aktuella EU-frågor. Jag vill vidare peka på den nya ordning som införts i riksdagen från och med den 1 januari 2007 och som innebär utökad information till och samråd med skatteutskottet rörande EU-relaterade förslag på skatteområdet. Regeringen redogör också för EU-arbetet i sin årsbok.</textBlock>
  </contentBlock>
  <contentBlock ix="70">
    <textBlock ix="0">Då Ulla Andersson, som framställt interpellationen, anmält att hon var förhindrad att närvara vid sammanträdet medgav andre vice talmannen att Jacob Johnson i stället fick delta i överläggningen.</textBlock>
    <textBlock ix="1">Anf. 39 JACOB JOHNSON (v):</textBlock>
    <textBlock ix="2">Fru talman! Först får jag tacka, å Ulla Anderssons vägnar, för svaret. Hon är tyvärr förhindrad att delta i dag på grund av partiaktivitet i vårt sydligaste län, Skåne.</textBlock>
    <textBlock ix="3">Bakgrunden till den här interpellationen är ju, som finansministern sade, diskussionen i Ekofinrådet den 30 januari om skatteharmonisering. Det framgår av återrapporten att det tyska ordförandeskapet vill driva på mot en harmonisering av skattepolitiken trots att detta ligger under nationell kompetens och att beslut måste fattas i enhällighet. Av återrapporteringen framgick också bland annat att ett stort antal medlemsstater, bland dem Sverige, framförde tveksamhet eller hade en negativ inställning till denna koordinering av de direkta skatterna. Det framgick också att finansministern framfört att den nationella aspekten måste respekteras men att Sverige har för avsikt att bidra till det tekniska samarbetet.</textBlock>
    <textBlock ix="4">Ulla Andersson ställde då tre frågor till finansministern. För det första var det vilka åtgärder statsrådet avser att vidta för att resultatet av det tekniska samarbetet av skatteharmoniseringen redovisas öppet och transparent. För det andra var det vilka åtgärder statsrådet avser att vidta för att Sverige inte ska tvingas in i en skatteharmoniseringsprocess som leder till förlust av intäkter och handlingsutrymme. För det tredje var det på vilket sätt statsrådet avser att informera riksdagen om resultatet av åtgärderna. Jag kommenterar frågorna bakifrån.</textBlock>
    <textBlock ix="5">Vad gäller svaret på fråga tre, om sättet att informera riksdagen, får jag tillstå att vi under tiden har fått information till EU-nämnden och till berörda utskott enligt det nya arbetssättet, som ju bör vara tillfyllest om man utnyttjar rutinerna på ett tillräckligt sätt.</textBlock>
    <textBlock ix="6">Beträffande fråga två, om vilka åtgärder som statsrådet avser att vidta för att vi inte ska tvingas in i den här skatteharmoniseringsprocessen, vill jag tolka finansministerns lite glidande svar som att han kommer att utnyttja sin vetorätt om det kommer skatteharmoniseringsförslag.</textBlock>
    <textBlock ix="7">Jag vill referera till en intervju i Svenska Dagbladet häromdagen i samma fråga. Där säger finansministern: Skatter kan vara hinder för den inre marknaden. Vi måste då naturligtvis också försöka få bort friktioner på den inre marknaden när skattesystemen blir ett sätt att försöka undvika en öppen och klar konkurrens. Det gäller för oss och de andra medlemsländerna att hitta en bra avvägning mellan den fria rörligheten för till exempel finansiella tjänster och samtidigt säkra våra skatteintäkter. När konflikter uppstår, säger finansministern enligt intervjun, är det viktigt att EU:s domstol i Luxemburg griper in och tolkar fördraget.</textBlock>
    <textBlock ix="8">Detta menar jag öppnar för en glidande inställning till frågan om det nationella självbestämmandet.</textBlock>
    <textBlock ix="9">Statsrådet har inte svarat på frågan om vad statsrådet avser att vidta för åtgärder när det gäller det tekniska samarbetet. Jag vill att statsrådet i sitt inlägg förtydligar vad som avses med tekniskt samarbete. Finns det inte en risk att det tekniska samarbetet leder till det sluttande planet som successivt innebär ett uppgivande av det nationella självbestämmandet?</textBlock>
    <textBlock ix="10">Anf. 40 JÖRGEN JOHANSSON (c):</textBlock>
    <textBlock ix="11">Fru talman! Vi lever i en global värld, därför måste man välkomna den här typen av debatt. Vi har alltför sällan debatter kring EU-frågor i sak. Debatten förs i slutna rum. Som finansministern sade har väl inte den nya arbetsordningen funnit sina former ännu, men jag tror att det är positivt att vi får en fördjupad debatt om sakfrågor.</textBlock>
    <textBlock ix="12">Jag vill kommentera frågan om bolagsskattebasen som har varit aktuell de senaste dagarna.</textBlock>
    <textBlock ix="13">Det är en politiskt och tekniskt svår fråga och det är knappast någon kioskvältare ur befolkningssynpunkt. Vi kan konstatera att EU-nämnden är överens om hur Sverige ska hantera frågan. Finansministern har på ett förtjänstfullt sätt fört Sveriges talan i EU.</textBlock>
    <textBlock ix="14">Om vi ska uttrycka det diplomatiskt kan vi säga att Sverige är försiktigt negativt till en gemensam bolagsskattebas. Man ska nog ha det anslaget. Det fordras kanske en viss ödmjukhet. Frågan är inte svart eller vit. Parlamentet är positivt och Svenskt Näringsliv är positivt till detta. Det är alltså ingen lätt fråga.</textBlock>
    <textBlock ix="15">När man gör tolkningar mellan försiktigt positiv och försiktigt negativ kan man konstatera att för svensk del är huvudordet försiktighet.</textBlock>
    <textBlock ix="16">Jag noterade i ett tidigare interpellationssvar att finansministern använde ordet försiktighet som ett tecken på finansministerns sätt att arbeta. Jag tror att det är ett bra anslag.</textBlock>
    <textBlock ix="17">Jag har två frågor.</textBlock>
    <textBlock ix="18">Mer än hälften av medlemsstaterna är negativa. I Storbritannien, som ju är en av de stora negativa medlemsstaterna, har man en debatt kring att man inte ska vara med i det arbete som genomlyser den gemensamma bolagsskattebasen. Vi har ju en övergripande grupp och ett antal undergrupper. I och med att man är negativ ska man kanske inte vara med i detta, säger man.</textBlock>
    <textBlock ix="19">Jag ser det som enormt negativt om vi, i och med att vi uttalar den negativa synen, väljer att inte delta i arbetet. Jag tror att det är viktigt att vi är med.</textBlock>
    <textBlock ix="20">Vi har ändå ett problem i dag vad gäller dubbelbeskattning av företag. Vi har inom EU 27 olika skattesystem som inte är kompatibla med varandra. Vi har bristande smidighet i handelsutbytet. Vi har skattefiffel i storleksordningen 350 miljarder euro om året, enligt kommissionen. En förändring skulle öka konkurrensen.</textBlock>
    <textBlock ix="21">Den diskussion som förs i de här grupperna kan ju göra att man finner andra vägar att få fram smidigare lösningar för att det här ska fungera på ett bättre sätt, helt i enlighet med den anda som finns i Lissabonstrategin.</textBlock>
    <textBlock ix="22">Hur kommer vi att fortsätta arbetet?</textBlock>
    <textBlock ix="23">Den andra frågan gäller att mer än hälften av medlemsstaterna är negativa. Om det inte blir något av detta, vad blir det då? Vi vet att Tyskland och Frankrike står på barrikaderna för att genomföra detta. Om de allierar sig med tio andra och genomför ett förstärkt samarbete, vad händer då? De staterna är ju något av tillväxtmotorn i EU.</textBlock>
    <textBlock ix="24">Frågan är egentligen: Hur många särlösningar tål EU? Vad innebär det om den här kärnan på något sätt allierar sig för bolagsskattebasen? Jag betonar igen att alla partier här i riksdagen är överens om att vara försiktigt negativa gentemot den.</textBlock>
    <textBlock ix="25">Anf. 41 Finansminister ANDERS BORG (m):</textBlock>
    <textBlock ix="26">Fru talman! Jag välkomnar naturligtvis att Ulla Andersson har ställt den här frågan, att Jacob Johnson tar upp diskussionen och att Jörgen Johansson deltar. Det är en komplicerad och viktig fråga.</textBlock>
    <textBlock ix="27">Det finns fördelar med en gemensam företagsskattebas i Europa. Ett standardresonemang från en skatteekonom skulle vara att en gemensam skattebas som minskar transaktionskostnaderna, minskar möjligheterna till skattefusk och minskar möjligheterna att komma undan skatter skulle vara bra. Medlemsländerna i en union skulle sedan kunna välja var sin skattesats.</textBlock>
    <textBlock ix="28">Det är ju inte riktigt där vi är. Vi har inte riktigt det läget och den beslutssituationen.</textBlock>
    <textBlock ix="29">Det här är mycket komplicerat. Sex eller sju arbetsgrupper håller på med detta. Vi gör bedömningen att om vi skulle göra det här arbetet med svenska kvalitetskrav på utredningar skulle det förmodligen vara en process på över tio år att ta sig igenom alla de svåra frågorna. Jag har fått mycket noggranna redovisningar av de diskussioner som förts i arbetsgrupperna. Det understryker bilden av att om man inte ska hasta fram något som är mycket svårt att bedöma. Det är en mycket lång process innan vi ens kan förhålla oss till var vi står.</textBlock>
    <textBlock ix="30">Den första slutsatsen, att det här är bra, skulle bygga på en mycket enkel ekonomisk modell där man investerar så länge vi har en ökad marginalproduktivitet som överstiger kostnaderna för investeringarna. Men vi lever inte i en sådan värld. Det finns andra aspekter att väga in. Sverige är ett litet land i Europas periferi. Om man har krafter som drar in och koncentrerar den ekonomiska verksamheten till centrum, vilket är en tendens i de flesta ekonomier, måste ett litet land i periferin sannolikt ha bättre skattevillkor om man vill göra andra val när det gäller att upprätthålla hög kvalitet i välfärd och omsorg. Vi måste erbjuda företagen goda möjligheter att investera och producera i Sverige.</textBlock>
    <textBlock ix="31">Vi har också något annat i Sverige som har gällt under hela efterkrigstiden. Det är schabloniserade och generösa avskrivningsregler. Man kan tycka att det är bra eller dåligt, men det underlättar för kapitalintensiv industri. Detta har vi haft i Sverige i mer än 50 år. Vi har en kapitalintensiv industri. Vi har gruvindustri, vi har tung basindustri och vi har pappersbruk där man måste göra investeringar som ska hanteras över 50 års tid.</textBlock>
    <textBlock ix="32">Om vi skulle gå in i en felaktig ordning vad gäller avskrivningar och hamna i en tysk-fransk byråkratisk lösning skulle det dels öka regelbördan dramatiskt för svenska företag, dels innebära en risk för att möjligheten att ha tung produktion i Sverige allvarligt försämras. Som invändning mot det kan man säga jag har noterat att Svenskt Näringsliv har haft en sådan uppfattning att om vi får ha alla system samtidigt så väljer vi det bästa systemet.</textBlock>
    <textBlock ix="33">Det är ett tänkbart sätt att förstå politik. Det är inte så jag förstår det här.</textBlock>
    <textBlock ix="34">Jag bedömer att det är helt orealistiskt att man skulle landa i slutsatsen att Sverige får ta med sig sina generösa och bra avskrivningsregler ut i Europa. Det kommer att bli en politisk kompromiss, och jag gör bedömningen att den inte kommer att landa i den slutsatsen.</textBlock>
    <textBlock ix="35">De länder som är skeptiska är Storbritannien, Irland, Danmark, de baltiska länderna, Tjeckien och i någon utsträckning Nederländerna. Jag säger i någon utsträckning eftersom vi har en ny regering på väg in i Holland. Vi får se hur den definierar detta.</textBlock>
    <textBlock ix="36">Det är länder som präglas av öppenhet. Det är små länder. Det är obyråkratiska länder. Det är tillväxtvänliga länder. Det är också de länder som har haft den högsta tillväxten under senare år. Tillväxtmotorn i Europa har inte direkt legat i Tyskland och Frankrike. Det är snarare de länderna som har haft den sämsta och kanske minst dynamiska utvecklingen.</textBlock>
    <textBlock ix="37">Vi får inte bygga vårt beslutsfattande på orealistiska förhoppningar. Vi ska delta i ett tekniskt samarbete det ska jag gärna återkomma till och utveckla men vi ska inte ha orealistiska förhoppningar om vart det här är på väg. Vi ska värna svenska intressen och svenska jobb.</textBlock>
    <textBlock ix="38">Anf. 42 JACOB JOHNSON (v):</textBlock>
    <textBlock ix="39">Fru talman! Det vore bra om finansministern utvecklade vad det tekniska samarbetet innebär. Efter det här svaret tolkar jag det som att det innebär att vi ska delta i harmoniseringsprocessen och i alla utredningarna tio år framåt.</textBlock>
    <textBlock ix="40">Det är trots allt positivt att finansministern säger att han avvisar en enkel modell, som harmoniseringsprocessen bygger på. Över huvud taget är det nog klokt att inte tillämpa för många enkla ekonomiska modeller utan använda en hel del sunt förnuft.</textBlock>
    <textBlock ix="41">Sverige har hittills med sitt eget ansvar för skattepolitiken just kunnat göra avvägningar med generösa avskrivningsregler för tung industri. Historien hittills har visat att Sverige har varit framgångsrikt när det haft ansvaret för skattepolitiken.</textBlock>
    <textBlock ix="42">Jag går tillbaka lite grann till intervjun i Svenska Dagbladet. Den hade rubriken Makten över skatten är nödvändig. Jag tolkar det som att finansministerns inställning är att ett nationellt självbestämmande över skatten är nödvändigt, bland annat för att kunna besluta om välfärdssystemets utveckling i respektive land.</textBlock>
    <textBlock ix="43">Det är en principfråga där jag och finansministern är överens. Däremot är jag orolig när finansministern talar om utredningar, harmonisering, harmoniseringsprocesser och när han hänvisar till att EU-domstolen kanske ska avgöra gränsdragningsfrågor.</textBlock>
    <textBlock ix="44">Den svenska hållningen är, som också Jörgen Johansson sagt här tidigare, försiktigt negativ. Jag tycker att den ska vara närmare tydligt negativ. Nu finns det krafter inom Svenskt Näringsliv och inom de borgerliga partierna som har en mer positiv inställning till harmonisering.</textBlock>
    <textBlock ix="45">Jag vill uppmana finansministern att inte lyssna på dessa falska sirener från högerkanten utan hålla en stadig kurs för det nationella självbestämmandet över skattepolitiken. Han kan framöver lita på Vänsterpartiets stöd för den grundläggande principen.</textBlock>
    <textBlock ix="46">Vi kommer också att nagelfara finansministerns agerande i Ekofin i den här frågan. Vi förväntar oss tydliga redovisningar till riksdagens berörda organ också när det gäller innebörden och eventuell utveckling av så kallat tekniskt samarbete för skattefrågorna inom Europeiska unionen.</textBlock>
    <textBlock ix="47">Anf. 43 JÖRGEN JOHANSSON (c):</textBlock>
    <textBlock ix="48">Fru talman! Jag börjar med att vända mig till Jacob Johnson. Nu räknar inte jag mig som representant för högerpartierna. Jag representerar ett parti i centrum. Jag vill ändå i sammanhanget betona att partierna är överens i EU-nämnden om det agerande som finansministern har haft i frågan. Det ska inte råda något tvivel i den delen.</textBlock>
    <textBlock ix="49">Det är ändå positivt att vi får den debatt och den argumentation som finansministern för fram här i debatten. Den diskussionen förs annars i de dolda rummen. Jag är helt övertygad om att den debatten måste vi föra ut så att alla förstår frågan.</textBlock>
    <textBlock ix="50">Det handlar om välfärden i framtiden, Jacob Johnson. Vi lever som sagt i ett globalt samhälle. Välfärden i framtiden är i mångt och mycket baserad på de kriterier som lyfts fram i Lissabonprocessen. Våra konkurrenter i framtiden är Kina, Indien, Sydamerika och USA.</textBlock>
    <textBlock ix="51">Vi måste stärka också EU så att EU blir en konkurrent i det här sammanhanget. Därför är det också viktigt att delta i arbetet med processen oavsett vilken inställning vi har till den. Vi måste åtminstone informera oss och försöka delta i processen för att på det viset också kunna få fram de perfekta lösningarna.</textBlock>
    <textBlock ix="52">De kanske inte alls är i enlighet med vad majoriteten anser. Men vi måste ändå delta för att ha den informationen. Det vore förödande att självmant stänga oss helt ute från det.</textBlock>
    <textBlock ix="53">Anf. 44 Finansminister ANDERS BORG (m):</textBlock>
    <textBlock ix="54">Fru talman! Låt mig börja med att understryka att jag uppskattar att vi i Sveriges riksdag är överens i synen på hur vi ska hantera den här frågan. Det var mycket tydligt i EU-nämnden att alla riksdagspartierna är överens om de här frågorna.</textBlock>
    <textBlock ix="55">Låt mig återkomma till det tekniska samarbetet. Det är som jag påpekade ett mycket omfattande tekniskt samarbete som kommer att vara nödvändigt för att man ens ska kunna se konturen av ett förslag och därmed kunna förhålla sig till det.</textBlock>
    <textBlock ix="56">Det är ett omfattande utredningsarbete som i huvudsak inte har gjorts. EU-kommissionen har ambitionen att komma tillbaka med ett förslag hösten 2008. Jag har mycket svårt att se hur det skulle kunna vara förenligt med att man också genomför ett grundligt utredningsarbete av det slag som vi brukar se som det svenska utredningsväsendets standard.</textBlock>
    <textBlock ix="57">I det tekniska samarbetet ska Sverige delta. Det är ett utmärkt tillfälle för oss att presentera våra argument och argumentera för att våra företagsskatteregler är bra och för att Europa borde ha en högre grad av väl fungerande företagsbeskattning.</textBlock>
    <textBlock ix="58">Det betyder inte nödvändigtvis att det för oss närmare ett beslut om att införa en gemensam företagsskattebas. Jag kan notera att det under hösten var en handfull länder som uttalade sig skeptiskt till detta. Nu är det en majoritet av länderna som uttalar sig skeptiskt till den tyska ambitionen att vi skulle ha ett välkomnande av det tekniska samarbetet innan vi ens har sett resultatet av det.</textBlock>
    <textBlock ix="59">En bidragande orsak till det är att vi tillsammans med danskar och engelsmän har utvecklat en argumentation. Det är inte en argumentation där man säger att man vill stå utanför eller inte vill delta. Det är en teknisk argumentation kring: Är det här bra? Är det lämpligt? Leder det till stora fördelar?</textBlock>
    <textBlock ix="60">Politik är avvägningar. Makten över skatten bör vara nationell. Det är en mycket stark och viktig svensk princip att beskattningsmakten utgår från Sveriges riksdag. Men det finns också skattesamarbete. Det gäller inte minst indirekta skatter i Europa som är viktiga och där Sverige har varit pådrivande.</textBlock>
    <textBlock ix="61">Vår syn är att för att man över huvud taget ska ge sin in i och överväga ytterligare fördjupning måste man ha väldigt starka argument i termer av sysselsättning, arbetslöshet och tillväxt. Några sådana argument har vi inte. De argumenten kommer vi inte heller att se på lång tid innan det tekniska arbetet har förts i mål.</textBlock>
    <textBlock ix="62">Olika skatter är olika farliga. Vi ska inte ha en förenklad debatt om att det bara är skattetrycket som avgör hur väl en ekonomi fungerar. Det finns mer eller mindre lämpliga sätt att ta ut skatter på. Jag har intryck av att just företagsbeskattningen i Sverige har en mycket bra utformning.</textBlock>
    <textBlock ix="63">Det betyder därmed inte att vi kan enas eller vara överens om vad skattesatsen ska vara. Jag är övertygad om att beskattningen på produktion i Sverige, för det är vad bolagsbeskattning är, är för hög. Vi ser ett antal länder sänka sina skatter. Inte minst i Tyskland sker detta. Det finns också en sådan diskussion i Danmark.</textBlock>
    <textBlock ix="64">Vi kan i framtiden komma att behöva överväga förändringar i bolagsskatten. Vi måste ha ett klimat som gör att man vill investera i Sverige. Bolagsbeskattningen läggs i allt väsentligt på löntagarna. Kapitalägarna kan alltid få ut sin internationellt bestämda avkastning.</textBlock>
    <textBlock ix="65">Bolagsskatten är en skatt som drabbar löntagare. Därför är det väsentligt att vi har en konkurrenskraftig företagsbeskattning. Det är en separat fråga. Jag har stor respekt för att Svenskt Näringsliv argumenterar för en lägre bolagsbeskattning. Jag har mycket svårt att se varför högersirener skulle argumentera för ett krångligt och byråkratiskt system. Jag räknar naturligtvis inte Jörgen Johansson till den gruppen.</textBlock>
    <textBlock ix="66">Vi kommer att lyssna på dem som gör en argumentation för hur vi ska ha ett skattesystem som leder till bra välfärd i Sverige. Sedan är det bra att vi är eniga i Sverige om att svenskt nationellt självbestämmande ska stå mycket starkt även i det europeiska samarbetet.</textBlock>
    <textBlock ix="67">Anf. 45 JACOB JOHNSON (v):</textBlock>
    <textBlock ix="68">Fru talman! Först vänder jag mig till Jörgen Johansson. Jag uppfattade trots allt ditt inlägg som att du representerar krafter som står till höger om Moderaterna och finansministern i dagens debatt. Då kanske benämningen högerparti kan vara ganska beskrivande trots allt.</textBlock>
    <textBlock ix="69">När det gäller enigheten i EU-nämnden är det helt riktigt att i den grundläggande frågan om försvar av det nationella självbestämmandet har jag uppfattat att EU-nämnden är helt enig. Sedan gäller det detaljerna om vad det tekniska samarbetet innebär. Där har vi en oro från Vänsterpartiets sida att det leder oss in i en harmoniseringsprocess som vi inte vill vara med om.</textBlock>
    <textBlock ix="70">Frågan var vad som avses med det tekniska samarbetet. Finansministern svarar ungefär med: Det är ett utredningsarbete som pågår ett tiotal år. Men i uttrycket tekniskt samarbete ligger också att man börjar tekniskt förändra det praktiska samarbetet.</textBlock>
    <textBlock ix="71">Man påbörjar ett tekniskt samarbete och en harmoniseringsprocess. Vi menar att vi måste avvakta med det och ta ställning till det först i utredningar och sedan i ett eventuellt ställningstagande.</textBlock>
    <textBlock ix="72">Jag tackar för debatten. Vi kommer att fortsätta att granska finansministerns agerande skarpt och försöka hålla honom kvar i att försvara det svenska självbestämmandet över skattepolitiken.</textBlock>
    <textBlock ix="73">Anf. 46 Finansminister ANDERS BORG (m):</textBlock>
    <textBlock ix="74">Fru talman! Jag vill tacka interpellanten, Jörgen Johansson och naturligtvis också Jacob Johnson, som har företrätt Ulla Andersson här, för att vi har fått denna diskussion.</textBlock>
    <textBlock ix="75">Jag skulle vilja påstå att det inte är så svårt att ställa sig till höger om mig i någon fråga. Så det tycker jag inte att Jörgen Johansson ska se som en alltför betungande anklagelse.</textBlock>
    <textBlock ix="76">Jag ska försöka klargöra detta med tekniskt samarbete. Jag uppfattar att det primärt är ett utredningsarbete. Det är ett antal arbetsgrupper där vi med representanter från de olika länderna går igenom olika tekniska delar av detta. Jag tycker inte att det är ett första steg mot att man nödvändigtvis inleder ett tekniskt samarbete i meningen att man börjar förändra regler.</textBlock>
    <textBlock ix="77">Men det kan vara så att det i dessa diskussioner framkommer intressanta och kloka synpunkter som gör att vi kan göra förenklingar av företagsbeskattningen. Vi ska ju inte blunda för problemen. Det är naturligtvis väldigt problematiskt om företag gör investeringar, omdisponerar vinstmedel eller gör andra företagsekonomiska beslut på grund av skattesystemet. Företagen ska naturligtvis bygga sina investeringsbeslut på vad som är klokast och bäst för produktionen. Det måste vara vår utgångspunkt.</textBlock>
    <textBlock ix="78">Det kan säkert komma mycket klokt ut ur detta. Men det är ett utredningsarbete. Den stora frågan, och det var den som vi hade uppe på Ekofin, är huruvida man redan inledningsvis ska säga att detta är någonting som vi välkomnar och någonting som vi ser att man bör genomföra. Det är för tidigt att säga det. Jag tycker att det nationella självbestämmandet bör väga mycket tungt i en sådan diskussion. Därför välkomnar jag denna diskussion och den stora samsyn som vi har haft i EU-nämnden.</textBlock>
  </contentBlock>
  <contentBlock ix="71">
    <textBlock ix="0">Överläggningen var härmed avslutad.</textBlock>
    <textBlock ix="1">11 § Hänvisning av ärenden till utskott</textBlock>
  </contentBlock>
  <contentBlock ix="72">
    <textBlock ix="0">Föredrogs och hänvisades</textBlock>
  </contentBlock>
  <contentBlock ix="83">
    <textBlock ix="0">12 § Bordläggning</textBlock>
  </contentBlock>
  <contentBlock ix="84">
    <textBlock ix="0">Anmäldes och bordlades</textBlock>
  </contentBlock>
  <contentBlock ix="96">
    <textBlock ix="0">13 § Anmälan om frågor för skriftliga svar</textBlock>
  </contentBlock>
  <contentBlock ix="97">
    <textBlock ix="0">Anmäldes att följande frågor för skriftliga svar framställts</textBlock>
  </contentBlock>
  <contentBlock ix="98">
    <textBlock ix="0">den 2 mars</textBlock>
  </contentBlock>
  <contentBlock ix="101">
    <textBlock ix="0">Peter Hultqvist</textBlock>
  </contentBlock>
  <contentBlock ix="104">
    <textBlock ix="0">Agneta Lundberg</textBlock>
  </contentBlock>
  <contentBlock ix="107">
    <textBlock ix="0">Anita Brodén</textBlock>
  </contentBlock>
  <contentBlock ix="110">
    <textBlock ix="0">Barbro Westerholm</textBlock>
  </contentBlock>
  <contentBlock ix="113">
    <textBlock ix="0">Britta Rådström</textBlock>
  </contentBlock>
  <contentBlock ix="116">
    <textBlock ix="0">Ulla Löfgren</textBlock>
  </contentBlock>
  <contentBlock ix="119">
    <textBlock ix="0">Birgitta Ohlsson</textBlock>
  </contentBlock>
  <contentBlock ix="122">
    <textBlock ix="0">Birgitta Ohlsson</textBlock>
  </contentBlock>
  <contentBlock ix="125">
    <textBlock ix="0">Luciano Astudillo</textBlock>
  </contentBlock>
  <contentBlock ix="128">
    <textBlock ix="0">Luciano Astudillo</textBlock>
  </contentBlock>
  <contentBlock ix="131">
    <textBlock ix="0">Wiwi-Anne Johansson</textBlock>
  </contentBlock>
  <contentBlock ix="134">
    <textBlock ix="0">Hans Linde</textBlock>
  </contentBlock>
  <contentBlock ix="137">
    <textBlock ix="0">Stefan Wikén</textBlock>
  </contentBlock>
  <contentBlock ix="140">
    <textBlock ix="0">Hans Linde</textBlock>
  </contentBlock>
  <contentBlock ix="143">
    <textBlock ix="0">Alf Eriksson</textBlock>
  </contentBlock>
  <contentBlock ix="146">
    <textBlock ix="0">Inger Davidson</textBlock>
  </contentBlock>
  <contentBlock ix="149">
    <textBlock ix="0">Stefan Wikén</textBlock>
  </contentBlock>
  <contentBlock ix="152">
    <textBlock ix="0">Helén Pettersson</textBlock>
  </contentBlock>
  <contentBlock ix="156">
    <textBlock ix="0">Luciano Astudillo</textBlock>
  </contentBlock>
  <contentBlock ix="159">
    <textBlock ix="0">Hans Stenberg</textBlock>
  </contentBlock>
  <contentBlock ix="162">
    <textBlock ix="0">Cecilia Wikström</textBlock>
  </contentBlock>
  <contentBlock ix="166">
    <textBlock ix="0">Lars-Ivar Ericson</textBlock>
  </contentBlock>
  <contentBlock ix="169">
    <textBlock ix="0">Lars-Ivar Ericson</textBlock>
  </contentBlock>
  <contentBlock ix="172">
    <textBlock ix="0">Frågorna redovisas i bilaga som fogats till riksdagens snabbprotokoll tisdagen den 13 mars.</textBlock>
    <textBlock ix="1">14 § Kammaren åtskildes kl. 11.02.</textBlock>
  </contentBlock>
  <contentBlock ix="174">
    <textBlock ix="0">Förhandlingarna leddes av andre vice talmannen.</textBlock>
  </contentBlock>
  <contentBlock ix="182">
    <textBlock ix="0">/Eva-Lena Ekman</textBlock>
  </contentBlock>
</protocol>
