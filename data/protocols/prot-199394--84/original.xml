<protocol id="prot-199394--84">
  <contentBlock ix="0">
    <textBlock ix="0">1 §  Justering av protokoll</textBlock>
    <textBlock ix="1">Justerades protokollet för den 25 mars.</textBlock>
    <textBlock ix="2">2 §  Meddelande om svar på interpellationer</textBlock>
    <textBlock ix="3">Till riksdagen hade inkommit följande skrivelser:</textBlock>
    <textBlock ix="4">Interpellation 1993/94:109</textBlock>
    <textBlock ix="5">Till riksdagen</textBlock>
    <textBlock ix="6">Beträffande interpellation 1993/94:109 av Christina Linderholm (c) om antipersonella minor får jag meddela att jag inte kan besvara denna inom föreskrivna fyra veckor. Skälet härtill är utlandsresor.</textBlock>
    <textBlock ix="7">Jag kommer att besvara interpellationen den 25 april.</textBlock>
    <textBlock ix="8">Stockholm den 23 mars 1994</textBlock>
    <textBlock ix="9">Ulf Dinkelspiel</textBlock>
    <textBlock ix="10">Interpellationerna 1993/94:104 och 116</textBlock>
    <textBlock ix="11">Till riksdagen</textBlock>
    <textBlock ix="12">Beträffande interpellation 1993/94:104 av Peeter Luksep om den setukesiska folkgruppen och interpellation 1993/94:116 av Pär Granstedt om rekommendationer av ESK:s parlamentarikerförsamling till dess ministerråd, får jag meddela att jag inte kan besvara dessa inom föreskrivna fyra veckor. Skälet härtill är utlandsresor. Jag kommer att besvara interpellationerna den 25 april.</textBlock>
    <textBlock ix="13">Stockholm den 22 mars 1994</textBlock>
    <textBlock ix="14">Margaretha af Ugglas</textBlock>
    <textBlock ix="15">Interpellation 1993/94:112</textBlock>
    <textBlock ix="16">Till riksdagen</textBlock>
    <textBlock ix="17">Beträffande interpellation 1993/94:112 av Elving Andersson (c) om bärigheten på vägar i skogslänen får jag meddela att jag inte kan besvara denna inom föreskrivna fyra veckor. Skälet härtill är att en debattdag som passar både interpellanten och mig inte stått att finna under denna tidsperiod.</textBlock>
    <textBlock ix="18">Jag kommer att besvara interpellationen den 16 maj 1994.</textBlock>
    <textBlock ix="19">Stockholm den 28 mars 1994</textBlock>
    <textBlock ix="20">Mats Odell</textBlock>
    <textBlock ix="21">Interpellation 1993/94:121</textBlock>
    <textBlock ix="22">Till riksdagen</textBlock>
    <textBlock ix="23">Beträffande interpellation framställd av Birgitta Hambraeus, 1993/94:121 Sverige och EMU, får jag meddela att jag inte kan besvara denna inom föreskrivna fyra veckor.</textBlock>
    <textBlock ix="24">Skälet härtill är att en debattdag som passar både interpellanten och mig inte stått att finna under denna tidsperiod.</textBlock>
    <textBlock ix="25">Jag kommer att besvara interpellationen den 16 maj 1994.</textBlock>
    <textBlock ix="26">Stockholm den 29 mars 1994</textBlock>
    <textBlock ix="27">Anne Wibble</textBlock>
    <textBlock ix="28">3 §  Hänvisning av ärenden till utskott</textBlock>
    <textBlock ix="29">Föredrogs och hänvisades</textBlock>
    <textBlock ix="30">Propositionerna</textBlock>
    <textBlock ix="31">1993/94:177 till utbildningsutskottet</textBlock>
    <textBlock ix="32">1993/94:180 till trafikutskottet</textBlock>
    <textBlock ix="33">1993/94:192 till justitieutskottet</textBlock>
    <textBlock ix="34">1993/94:205 till socialförsäkringsutskottet</textBlock>
    <textBlock ix="35">1993/94:206, 211 och 212 till näringsutskottet</textBlock>
    <textBlock ix="36">1993/94:219 till socialutskottet</textBlock>
    <textBlock ix="37">1993/94:222 till finansutskottet</textBlock>
    <textBlock ix="38">1993/94:226 och 239 till bostadsutskottet</textBlock>
    <textBlock ix="39">1993/94:229 till jordbruksutskottet</textBlock>
    <textBlock ix="40">4 §  Bordläggning</textBlock>
    <textBlock ix="41">Anmäldes och bordlades</textBlock>
    <textBlock ix="42">Propositionerna</textBlock>
    <textBlock ix="43">1993/94:185 Förvaltningsmyndigheternas ledning</textBlock>
    <textBlock ix="44">1993/94:196 Ändringar i aktiebolagslagen (1975:1385) m.m.</textBlock>
    <textBlock ix="45">1993/94:201 Ränteskillnadsersättning vid förtidsuppsägning av konsumentkrediter</textBlock>
    <textBlock ix="46">1993/94:203 Ändringar av avtalet om Europeiska ekonomiska samarbetsområdet (EES-avtalet) m.m.</textBlock>
    <textBlock ix="47">1993/94:214 En ny organisation för lantmäteri- och fastighetsdataverksamhet m.m.</textBlock>
    <textBlock ix="48">1993/94:215 Handlingsplan mot buller</textBlock>
    <textBlock ix="49">1993/94:220 Vissa socialförsäkringsfrågor, m.m.</textBlock>
    <textBlock ix="50">1993/94:225 Vissa mervärdesskattefrågor</textBlock>
    <textBlock ix="51">1993/94:227 Frågor om offentlig upphandling</textBlock>
    <textBlock ix="52">1993/94:228 Ombildning av Statens Bostadsfinansieringsaktiebolag, SBAB</textBlock>
    <textBlock ix="53">Förslag</textBlock>
    <textBlock ix="54">1993/94:RR8 Riksdagens revisorers förslag angående tillsyn av djurskydd</textBlock>
    <textBlock ix="55">Motionerna</textBlock>
    <textBlock ix="56">med anledning av prop. 1993/94:135 Ungdomspolitik</textBlock>
    <textBlock ix="57">1993/94:Kr1 av Gudrun Schyman m.fl. (v)</textBlock>
    <textBlock ix="58">1993/94:Kr2 av Åke Gustavsson m.fl. (s)</textBlock>
    <textBlock ix="59">1993/94:Kr3 av Claus Zaar (nyd)</textBlock>
    <textBlock ix="60">med anledning av prop. 1993/94:236 Vissa jordbrukspolitiska frågor</textBlock>
    <textBlock ix="61">1993/94:Jo47 av John Andersson (-)</textBlock>
    <textBlock ix="62">1993/94:Jo48 av Stina Eliasson och Karin Israelsson (c)</textBlock>
    <textBlock ix="63">1993/94:Jo49 av Jan Jennehag och Bengt Hurtig (v)</textBlock>
    <textBlock ix="64">1993/94:Jo50 av Christer Windén (nyd)</textBlock>
    <textBlock ix="65">1993/94:Jo51 av Kjell Ericsson (c)</textBlock>
    <textBlock ix="66">1993/94:Jo52 av Margareta Winberg m.fl. (s)</textBlock>
    <textBlock ix="67">1993/94:Jo53 av Björn Ericson (s)</textBlock>
    <textBlock ix="68">5 §  Anmälan om interpellationer</textBlock>
    <textBlock ix="69">Anmäldes att följande interpellationer framställts</textBlock>
    <textBlock ix="70">den 30 mars</textBlock>
    <textBlock ix="71">1993/94:123 av Ingela Thalén (s) till arbetsmarknadsministern om ROT-insatser:</textBlock>
    <textBlock ix="72">Riksdagen har nu, i enlighet med ett enigt arbetsmarknadsutskott, beslutat att bemyndiga regeringen att av innevarande budgetårs medel på anslaget för arbetsmarknadspolitiska åtgärder använda en och en halv miljard kronor för ROT- insatser.</textBlock>
    <textBlock ix="73">AMS hade redan hösten 1993 skrivit till regeringen och efterfrågat ROT-insatser bl.a. med hänvisning till att man bedömde det som omöjligt att nå upp de beräknade åtgärdsvolymerna. Inget initiativ togs emellertid från regeringens sida vilket ledde till att samtliga partier i arbetsmarknadsutskottet samfällt krävde att åtgärder skulle vidtas. Utskottet pekade på behovet av ROT-insatser för bl.a. skolor, samlingslokaler, bostäder, äldrebostäder, sjukhem, vissa kulturbyggnader och kulturmiljövård.</textBlock>
    <textBlock ix="74">Regeringen har nu i regleringsbrev redovisat hur man avser att använda de anslagna medlen och vilka villkor som skall gälla för användningen.</textBlock>
    <textBlock ix="75">Jag skulle mot denna bakgrund vilja fråga arbetsmarknadsministern följande:</textBlock>
    <textBlock ix="76">1.  Vilka sysselsättningseffekter har regeringen beräknat att åtgärderna skall leda till?</textBlock>
    <textBlock ix="77">2.  Hur kommer dessa att fördela sig över riket?</textBlock>
    <textBlock ix="78">3.  Är det regeringens bedömning att samtliga medel kommer att förbrukas inom den angivna tiden?</textBlock>
    <textBlock ix="79">den 31 mars</textBlock>
    <textBlock ix="80">1993/94:124 av Lena Hjelm-Wallén (s) till utbildningsministern om forskningen vid de mindre och medelstora högskolorna:</textBlock>
    <textBlock ix="81">Forskningen vid de mindre och medelstora högskolorna är synnerligen angelägen för att både upprätthålla och stärka kvaliteten i dessa högskolors verksamhet samt de kontakter i omgivande regioner som denna forskning leder till. Dessa högskolors utbildning skall som all annan högre utbildning vara forskningsanknuten. Deras lärarkår måste ha möjlighet att vara aktiv också inom forskning.</textBlock>
    <textBlock ix="82">De nya högskolorna har stor näringspolitisk betydelse genom att de har särskilda kvaliteter i att svara upp mot små och medelstora företags behov av tillgång till forskningsmiljöer i närmiljön. En ''kompetenstät'' regional miljö har också betydande regionalpolitiskt värde för att stimulera en vital utveckling i alla delar av vårt land.</textBlock>
    <textBlock ix="83">Mot denna bakgrund har riksdagen fattat beslut om att förstärka forskningen vid de nya högskolorna. Tyvärr har den borgerliga riksdagsmajoriteten avslagit den högre ambitionsnivå som socialdemokraterna föreslagit.</textBlock>
    <textBlock ix="84">Än mer anmärkningsvärt än otillräcklig resurstilldelning är regeringens senfärdighet att fatta beslut om de resurser som riksdagen ställt till förfogande för att stärka forskningen vid de mindre och medelstora högskolorna. Det beslut riksdagen fattade våren 1993 om en särskild satsning om 40 miljoner på nätverkssamarbete mellan högskolor och universitet har ännu inte effektuerats av regeringen. Avsikten med dessa medel var att de skulle användas för att under innevarande läsår förstärka forskningen vid de aktuella högskolorna. Med stigande irritation får man nu konstatera att regeringen inte lyckats samla sig till beslut. Några förstärkta forskningsinsatser genom nätverssamarbete kan inte komma till stånd detta budgetår.</textBlock>
    <textBlock ix="85">Även fördelningen av den andra delen av forskningsförstärkningen borde ha skett tidigare. Det gäller 40 miljoner kronor till de mindre och medelstora högskolornas forskningssamverkan med näringslivet för kommande budgetår. Också detta med resurser som riksdagen redan för ett år sedan beslutade om.</textBlock>
    <textBlock ix="86">Jag vill mot denna bakgrund fråga utbildningsministern:</textBlock>
    <textBlock ix="87">1.  Vad är skälet till dröjsmålet för regeringens beslut att fördela av riksdagen beslutade resurser för de mindre och medelstora högskolornas forskningssamarbete?</textBlock>
    <textBlock ix="88">2.  När kommer regeringen att fatta det mycket försenade beslutet avseende resurser för nätverkssamarbete mellan dessa högskolor och universitet för innevarande budgetår? När kommer beslut att fattas om resursfördelning till dessa högskolors forskningssamarbete med näringslivet för kommande budgetår?</textBlock>
    <textBlock ix="89">3.  Vilka ytterligare åtgärder, utöver redan presenterade, ämnar regeringen vidta för att förstärka forskningen vid de mindre och medelstora högskolorna?</textBlock>
    <textBlock ix="90">1993/94:125 av Ingvar Carlsson (s) till statsministern om säkerhetsrådet:</textBlock>
    <textBlock ix="91">Sverige misslyckades hösten 1992 med att bli vald till medlem av FN:s säkerhetsråd. Våren 1993 fick vi av övriga nordiska länder en chans att söka på nytt. I höst avgörs om Sverige kan bli medlem av säkerhetsrådet under nästa period, 1995 och 1996.</textBlock>
    <textBlock ix="92">Detta är en avgörande tid för FN:s roll i världen. Att vara medlem av säkerhetsrådet skulle ge Sverige möjlighet att utnyttja vår unika tradition att påverka FN, freden och det globala samarbetet. Det är en fråga av högsta utrikespolitiska intresse för Sverige. Det är en fråga för vilken landets statsminister borde ta ansvar.</textBlock>
    <textBlock ix="93">Regeringens hantering av den svenska kandidaturen är obegriplig. Regeringen har väntat in i det sista med att kandidera. Man har valt att inte klart och tydligt kungöra sin kandidatur. Endast ett begränsat antal västeuropeiska länder har informerats. Man har inte drivit någon som helst kampanj.</textBlock>
    <textBlock ix="94">I FN-högkvarteret säger man att det nu finns två och en halv kandidat till de två västeuropeiska platserna -- halvan, det är Sverige.</textBlock>
    <textBlock ix="95">Med anledning härav vill jag fråga statsministern:</textBlock>
    <textBlock ix="96">--Vilken är den svenska regeringens strategi för att Sverige skall väljas till medlem av säkerhetsrådet 1995--96?</textBlock>
    <textBlock ix="97">--Vilken roll tänker han själv spela i den strategin?</textBlock>
    <textBlock ix="98">6 §  Anmälan om frågor</textBlock>
    <textBlock ix="99">Anmäldes att följande frågor framställts</textBlock>
    <textBlock ix="100">den 30 mars</textBlock>
    <textBlock ix="101">1993/94:434 av Berit Löfstedt (s) till utbildningsministern om distansundervisningen:</textBlock>
    <textBlock ix="102">Med anledning av kompletteringspropositionen våren 1993 beslutade riksdagen att medel fr.o.m. budgetåret 1993/94 skulle avsättas för 1 500 nya studenter vid högskolorna i huvudsak inom distansundervisning. Universitet och högskolor förväntades samverka om att utveckla och bedriva distansutbildningen. Väl utvecklade förslag till större samarbetesprojekt skulle presenteras för regeringen.</textBlock>
    <textBlock ix="103">Jag vill nu fråga utbildningsministern:</textBlock>
    <textBlock ix="104">När avser utbildningsministern redovisa för riksdagen vilka samarbetsprojekt som presenterats och hur medelsfördelningen skett?</textBlock>
    <textBlock ix="105">1993/94:435 av Berit Löfstedt (s) till utbildningsministern om den yrkestekniska högskoleutbildningen:</textBlock>
    <textBlock ix="106">Yrkesteknisk högskoleutbildning bedrivs vid ett antal av våra högskolor. Alla vitsordar nu behovet av kompetenshöjning i näringslivet. Den yrkestekniska högskoleutbildningen utgör ett gott och välprövat instrument för att bidra till denna kompetenshöjning. När nu regeringen föreslagit att den särskilda ordning som gällt för studiefinansieringen för de studerande i den yrkestekniska utbildningen skall upphöra signalerar flera högskolor att de kommer att tvingas lägga ner berörda utbildning.</textBlock>
    <textBlock ix="107">Jag vill fråga utbildningsministern:</textBlock>
    <textBlock ix="108">Vilka åtgärder avser utbildningsministern vidta fär att den yrkestekniska utbildningen skall kunna bibehållas och utvecklas?</textBlock>
    <textBlock ix="109">1993/94:436 av Georg Andersson (s) till näringsministern om centraliserad drift av vattenkraftverk:</textBlock>
    <textBlock ix="110">Sydkraft (Båkab) har fattat beslut om centralisering av driften av 38 vattenkraftverk i fyra stora norrlandsälvar till en (1) driftcentral i Sundsvall. Centraliseringen är den största i svensk vattenkraftshistoria och omfattar mer än 20 % av den svenska vattenkraftsproduktionen.</textBlock>
    <textBlock ix="111">Från berörda kommuner och företagets personal har man uttalat allvarliga farhågor för att denna kraftiga centralisering kan medföra ökade risker beträffande miljö, elleveranser, vattenföring och dammar. Man har påtalat avsaknaden av säkerhetsanalyser som bör föregå ett så genomgripande beslut som detta.</textBlock>
    <textBlock ix="112">Mot denna bakgrund vill jag till näringsministern ställa följande fråga:</textBlock>
    <textBlock ix="113">Vilka åtgärder är regeringen beredd att vidta för att garantera att viktiga säkerhetsfrågor blir beaktade innan genomgripande centralisering beträffande driften av vattenkraftverk får genomföras?</textBlock>
    <textBlock ix="114">1993/94:437 av Berndt Ekholm (s) till utrikesministern om Turkiet och yttrandefriheten:</textBlock>
    <textBlock ix="115">Turkiet har nyligen haft kommunalval. Tillsammans med några riksdagskolleger besökte jag under valdagen Diyarbakir i landets sydöstra delar. Valproceduren gick så långt vi kunde se korrekt till.</textBlock>
    <textBlock ix="116">Samtidigt är det beklagligt att valet inte blev helt fritt. PKK hotade med repressalier mot både kandidater och väljare. Parlamentet har upphävt immuniteten för sex parlamentariker från partiet DEP, Demokratipartiet, som företräder kurdiska intressen. De hotas nu av åtal och stränga straff på grund av sin politiska aktivitet. Partiet kände sig tvingat att på grund av hot, inte minst från militärens sida, dra sig ur valet. Bl.a. dessa händelser har resulterat i ett dåligt valdeltagande i de sydöstra provinserna enligt de uppgifter vi fått tillgång till.</textBlock>
    <textBlock ix="117">Företrädare för DEP ansåg att ett förbud mot partiets existens låg i luften. En skärpning av antiterroristlagstiftningen som nu diskuteras kan också komma att ytterligare begränsa yttrandefriheten.</textBlock>
    <textBlock ix="118">Min fråga till utrikesministern blir:</textBlock>
    <textBlock ix="119">Kommer den svenska regeringen att för den turkiska regeringen göra klart att inskränkningar i partiers möjlighet att verka med full yttrandefrihet inte kan accepteras i en demokrati?</textBlock>
    <textBlock ix="120">7 §  Påskhälsning</textBlock>
    <textBlock ix="121">Anf. 1  TALMANNEN:</textBlock>
    <textBlock ix="122">Jag ber att få önska kammarens ledamöter och tjänstemän en glad påsk! g</textBlock>
    <textBlock ix="123">8 §  Kammaren åtskildes kl. 13.04.</textBlock>
    <textBlock ix="124">Förhandlingarna leddes av talmannen.</textBlock>
  </contentBlock>
</protocol>
