<protocol id="prot-199495--14">
  <contentBlock ix="0">
    <textBlock ix="0">Det justerade protokollet beräknas utkomma om 3 veckor ________________________________________________________________________________ _________</textBlock>
    <textBlock ix="1"> 1 §  Utökning av antalet suppleanter i vissa utskott</textBlock>
    <textBlock ix="2"> Enligt ett på begäran av Moderata samlingspartiets riksdagsgrupp av valberedningen tillstyrkt förslag beslöt kammaren att utöka antalet suppleanter enligt följande:</textBlock>
    <textBlock ix="3">från 18 till 20 i finansutskottet från 18 till 19 i skatteutskottet från 20 till 21 i utrikesutskottet från 18 till 20 i försvarsutskottet från 18 till 19 i socialutskottet från 19 till 20 i utbildningsutskottet från 18 till 19 i jordbruksutskottet från 18 till 20 i näringsutskottet från 19 till 20 i arbetsmarknadsutskottet</textBlock>
    <textBlock ix="4"> 2 §  Val av extra supplanter i vissa utskott</textBlock>
    <textBlock ix="5"> Företogs val av extra suppleanter i vissa utskott.</textBlock>
    <textBlock ix="6">Kammaren valde i enlighet med valberedningens förslag till</textBlock>
    <textBlock ix="7">suppleanter i finansutskottet Margit Gennser Bo Lundgren</textBlock>
    <textBlock ix="8">suppleant i skatteutskottet Stig Rindborg</textBlock>
    <textBlock ix="9">suppleant i utrikesutskottet Gustaf von Essen</textBlock>
    <textBlock ix="10">suppleanter i försvarsutskottet förste vice talman Anders Björck Wiggo Komstedt</textBlock>
    <textBlock ix="11">suppleant i socialutskottet Gullan Lindblad</textBlock>
    <textBlock ix="12">suppleant i utbildningsutskottet Per Unckel</textBlock>
    <textBlock ix="13">suppleant i jordbruksutskottet Göte Jonsson</textBlock>
    <textBlock ix="14">suppleant i näringsutskottet Olle Lindström Karl-Gösta Svenson</textBlock>
    <textBlock ix="15">suppleant i arbetsmarknadsutskottet Sonja Rembo</textBlock>
    <textBlock ix="16"> 3 §  Ny riksdagsledamot, m.m.</textBlock>
    <textBlock ix="17"> Upplästes och lades till handlingarna följande från valprövningsnämnden inkomna</textBlock>
    <textBlock ix="18">Berättelse om granskning av bevis för riksdagsledamot, m.m. Till valprövningsnämnden har från Riksskatteverket inkommit bevis om att Eva Goës (mp), Härnösand, utsetts till ny ledamot av riksdagen fr.o.m. den 21 oktober 1994 sedan Krister Skånberg (mp) avsagt sig sitt uppdrag som riksdagsledamot. Från Rikskatteverket har också inkommit nya bilagor till tidigare utfärdade bevis för ersättare för riksdagsledamöter. Valprövningsnämnden har denna dag granskat beviset för den nye ledamoten och de nya bilagorna till bevis för ersättare och därvid funnit att de blivit utfärdade i enlighet med 15 kap. 1 § vallagen. Stockholm den 25 oktober 1994 Lars Tottie/ Sven-Georg Grahn</textBlock>
    <textBlock ix="19">4 §  Justering av protokoll</textBlock>
    <textBlock ix="20"> Justerades protokollen för den 18 och 19 oktober.</textBlock>
    <textBlock ix="21"> 5 §  Meddelande om svar på interpellationer</textBlock>
    <textBlock ix="22"> Till riksdagen hade inkommit följande skrivelser:</textBlock>
    <textBlock ix="23">Interpellation 1994/95:3</textBlock>
    <textBlock ix="24">Beträffande interpellation 1994/95:3 av Eva Zetterberg (v) om vapenexporten får jag meddela att jag inte kan besvara denna inom föreskrivna fyra veckor. Skälet härtill är arbetsanhopning. Jag kommer att besvara interpellationen den 18 november 1994. Stockholm den 19 oktober 1994 Mats Hellström</textBlock>
    <textBlock ix="25">Interpellation 1994/95:19</textBlock>
    <textBlock ix="26">Beträffande interpellation 1994/95:19 av Agne Hansson (c), "Onödiga företagskonkurser", får jag meddela att jag inte kan besvara denna inom föreskrivna fyra veckor. Skälet härtill är att riksdagen har en plenifri och en sammanträdesfri vecka (vecka 44 och 45). Jag kommer att besvara interpellationen den 18 november 1994. Stockholm den 19 oktober 1994 Laila Freivalds</textBlock>
    <textBlock ix="27">6 §  Svar på fråga 1994/95:104 om regeringens samarbete med övriga partier</textBlock>
    <textBlock ix="28">Anf.  1  Statsminister  INGVAR CARLSSON (s): Fru talman! Dan Ericsson har frågat mig vad jag kommer att vidta för åtgärder för att förverkliga regeringsförklaringens ambitioner om samarbete, samförstånd och nytt samarbetsklimat. Min ambition är att i riksdagen söka samförstånd i olika sakfrågor. Målsättningen är att åstadkomma ett så brett samförstånd som möjligt för regeringens politik. Regeringen kommer konsekvent att ta kontakt med de olika partierna i riksdagen för att tidigt undersöka möjligheterna till samråd med inriktning på att finna breda lösningar. Jag är därför i hög grad öppen för samarbete med kds och de övriga borgerliga partierna. Och jag tycker att det är bra att Dan Ericsson nu ger klara signaler om att kds är berett att föra en konstruktiv dialog med regeringen. Sven Hulterström har i en tidningsintervju tolkat de första reaktionerna från den borgerliga oppositionen. Han säger sig ha förståelse för att det kan vara svårt för de borgerliga partierna att så snart efter valet träffa uppgörelser med regeringen. Jag har också stor förståelse för detta. Men om det nu visar sig att kds och de andra borgerliga partierna är beredda att föra konstruktiva diskussioner i olika sakfrågor redan nu är detta utmärkt. Jag kommer för min del att lyssna på och värdera alla goda förslag som kan leda fram till breda lösningar. Skall vi klara de svåra problem vi har framför oss är det helt nödvändigt att skapa ett nytt samarbetsklimat. Här har både regering och opposition ett stort ansvar.</textBlock>
    <textBlock ix="29">Anf.  2  DAN ERICSSON (kds): Fru talman! Jag vill börja med att tacka statsministern för svaret. Bakgrunden till frågan är vad som sades i regeringsförklaringen: "Mer än något annat behöver vårt land nu samarbete och samförstånd." Vidare sades det att det kommer att ställas krav på vilja och förmåga till samarbete. Den nya regeringen utmålades rent av som en samarbetsregering. Så långt lät det väldigt bra. Jag tror nämligen på ett politiskt ledarskap som strävar efter det som förenar och som tar hänsyn också till minoritetsuppfattningar. Det är det som demokratin ytterst handlar om. Sedan blev jag besviken när jag i fredags - två veckor efter regeringens tillträde - kunde läsa i Dagens Nyheter om den praktiska handlingen. Den socialdemokratiske gruppledaren i riksdagen säger där: "Några konkreta resonemang kommer vi nog inte att ha med dem" - underförstått de tidigare regeringspartierna - "denna valhöst - - -." Vilket värde har då alla ord om samarbete? Statsministern säger i sitt svar att han är öppen för samarbete med Kristdemokraterna. Men vilken praktisk handling visas? Finns det någon tanke på praktisk handling bakom allt tal om samförstånd, samarbete och vilja att söka gemensamma lösningar? Ett avskaffande av vårdnadsbidraget utan en seriös prövning av kostnader och vinster med ett vårdnadsbidrag och utan eftertanke när det gäller föräldrarnas möjligheter att själva kunna välja omsorg om sina barn är ju inte ett sätt att direkt skapa ett samarbetsklimat. Det är nästan det enda besked vi har fått hittills när det gäller frågor som är viktiga för kds. Återigen vill jag fråga statsministern: Vad är det för konkret handling som avses med de här orden i regeringsförklaringen?</textBlock>
    <textBlock ix="30">Anf.  3  Statsminister INGVAR CARLSSON (s): Fru talman! Vårdnadsbidraget har en lång historia, som går tillbaka ända till krisöverenskommelsen. Där fanns en överenskommelse som sedan bröts. Det är dock inte huvudfrågan för mig. Om det bara hade handlat om det skulle det inte ha varit så svårt, även om moralen är viktig i politiken. Det är naturligtvis svårt att förklara, inte minst för gamla människor, att vi, samtidigt som det finns brister i vården och omsorgen, har råd med en ny reform som trots allt kostar väldigt mycket pengar. Visst hade vi på respektive sidor låst oss ganska hårt i vissa frågor under valrörelsen, men jag är övertygad om att det finns områden där kds och Socialdemokraterna står varandra nära. Jag har noga följt vad kds har sagt om den ekonomiska brottsligheten, för att ta ett konkret område. Det finns i kds besparingsprogram från valrörelsen punkter som jag tror att det är möjligt att resonera om. Sven Hulterström är närvarande här i kammaren och lyssnar på vår diskussion, och jag är säker på att han tar till sig Dan Ericssons utsträckta hand och att det finns möjligheter att resonera.</textBlock>
    <textBlock ix="31">Anf.  4  DAN ERICSSON (kds): Fru talman! Det har alltid gått att resonera med kristdemokraterna. Kds är ett parti i politikens mittfält. Det är uppenbart i Europa och på kontinenten. Det finns olika skiftningar, men det är uppenbart att kds är ett parti i politikens mittfält. Det är intressant att höra vilka konkreta förslag som finns från Socialdemokraternas sida. Det gäller just att kunna skapa ett samarbetsklimat som håller. River man upp ett förslag som har varit tungt för vårt parti skapar man inget bra samarbetsklimat. Statsministern fortsätter att framhärda i att det är svårt att förklara kostnaderna. Kostnaderna blir större när vårdnadsbidraget avskaffas. Varför inte pröva denna fråga seriöst och diskutera ekonomin med kommunerna? Vad innebär ett avskaffande av vårdnadsbidraget? Måste därmed mer pengar skjutas till från staten för att klara barnomsorgen? Jag tycker inte riktigt andan i det statsministern säger följer orden i regeringsförklaringen. Aftonbladet skriver i dag: "Valrörelsen är över. Nu krävs handfasta beslut. De tvivel som samarbetsinviterna möter måste skingras i handling." Det är vad jag efterlyser.</textBlock>
    <textBlock ix="32">Anf.  5  Statsminister  INGVAR CARLSSON (s): Fru talman! Vi klarar naturligtvis inte av att förhandla i talarstolen. Det är inte heller meningen. Jag svarar att vi principiellt är öppna för diskussioner. Vi är beredda att se på frågor som direkt rör ekonomin och som finns med i kds besparingsalternativ. Vidare gäller det den ekonomiska brottsligheten. Vi är öppna för förslag från kds sida angående de områden partiet anser vara viktiga. Vi är inne i ett oerhört hektiskt skede, vilket Dan Ericsson säkert förstår. Vi har efter valet tagit över regeringsansvaret, och vi förbereder den ekonomiska propositionen. Snart är det folkomröstning om EU. Om inte varje kontakt sker så snabbt som ni kanske hade väntat, behöver det inte bero på dålig vilja. Det kan faktiskt vara praktiska problem.</textBlock>
    <textBlock ix="33">Anf.  6  DAN ERICSSON (kds): Fru talman! Jag kan ha förståelse för att det finns mycket att göra för den nytillträdda regeringen. Men icke desto mindre är orden om att skapa ett gott samarbetsklimat precis det som skall göras i början av en mandatperiod. Det är då förutsättningarna finns. Det blir svårare när man gräver ned sig i skyttegravarna och direkt markerar att det inte finns ett reellt intresse för förhandlingar eller diskussion. Det gäller speciellt när man går på en fråga som är viktig för kristdemokraterna. Nu säger statsministern att han är öppen för andra förslag som kds tycker är viktiga. Varför inte titta litet mer på familjepolitiken och det samlade familjestödet? Det kanske finns möjligheter att gå framåt. Vårdnadsbidraget är en rättvisereform och en valfrihetsreform. Varför skall man börja med att ge sig på den? Vidare säger statsministern att det hela handlar om ekonomin. I regeringsdeklarationen talas det om en konstruktiv anda när det gäller att stärka de offentliga finanserna. Men om vi skall vara med i ett sådant arbete blir det fråga om flera fält. Det går inte att bryta ut en sak. Det måste vara en helhet i politiken.</textBlock>
    <textBlock ix="34">Anf.  7  Statsminister  INGVAR CARLSSON (s): Fru talman! Jag skall avsluta detta meningsutbyte med att understryka att vi tog ett snabbt initiativ för att skapa ett bra klimat genom att visa öppenhet och generositet i fråga om utskottsplaceringar. Jag hoppas att det noteras av kds.</textBlock>
    <textBlock ix="35">Anf.  8  DAN ERICSSON (kds): Fru talman! Vi har noterat detta. Kds finns därmed representerat i utskotten som ytterligare ett parti som det går att diskutera med. Det är så jag har uppfattat det hela. Sedan får vi se om det kommer några konkreta förslag. Vad vi hittills har sett är inte så lovande. Jag hoppas på bättring, Ingvar Carlsson.</textBlock>
    <textBlock ix="36">Överläggningen var härmed avslutad.</textBlock>
    <textBlock ix="37">7 §  Svar på fråga 1994/95:60 om Colombia och de mänskliga rättigheterna</textBlock>
    <textBlock ix="38">Anf.  9  Utrikesminister  LENA HJELM- WALLÉN (s): Fru talman! Eva Zetterberg har fråga mig vad den socialdemokratiska regeringen avser göra i fallet Colombia och de mänskliga rättigheterna. Colombia har som bekant en lång demokratisk tradition, samtidigt som våldssituationen i landet är ytterst allvarlig. Många våldsbrott kan härledas till den sedan länge pågående konflikten mellan regeringen och olika väpnade grupper samt till narkotikaproblemen. Det råder föga tvivel, som Eva Zetterberg också poängterar, om att många av våldsbrotten begås av militär. Den colombianska regeringen tar tydligt avstånd från dessa brott mot de mänskliga rättigheterna. Ett allvarligt problem i detta sammanhang, som ofta påtalats, är den straffrihet som tyvärr fortfarande ofta råder för de militärer som begår brott mot de mänskliga rättigheterna. Alla brott mot mänskliga rättigheter begångna av såväl militären som av de gerilla- och paramilitära grupper som opererar i Colombia måste fördömas. Samtidigt ser vi positivt på såväl den förre presidenten Gavirias som den nytillträdde presidenten Sampers aktiva engagemang för att åstadkomma en förbättring av situationen i landet. Sedan Sampers tillträde i augusti i år har flera FN-rapportörer om mänskliga rättigheter besökt Colombia på regeringens inbjudan, och FN:s kommissionär för mänskliga rättigheter väntas också på regeringens inbjudan besöka landet inom kort. Det kan också nämnas att Amnesty International bjudits in att öppna ett permanent kontor i Colombia för övervakning av de mänskliga rättigheterna. Möjligheten till svenskt bistånd för de insatser som den colombianska regeringen gör för att främja de mänskliga rättigheterna har också diskuterats. En ansökan om sådan typ av bistånd mottogs i augusti och behandlas nu av SIDA. För svensk del har vi också anledning att uppmärksamma att den nya regeringen i Colombia har förelagt senaten ett förslag om att landet skall ansluta sig till 1977 års andra tilläggsprotokoll till 1949 års Genèvekonventioner. Detta innebär att Genèvekonventionernas reglering av civilbefolkningens rätt till skydd skulle tillämpas också i interna konflikter. Många länder, inte minst i Sydamerika, har ännu inte erkänt att krigets lagar tillämpas i interna konflikter. Såsom ordförandeland i den alliansfria rörelsen tar Colombia ett viktigt steg som förebild i och med denna anslutning - ett steg som torde sända en klar signal till de egna väpnade styrkorna. Trots dessa positiva steg som den colombianska regeringen tagit är våldssituationen fortfarande mycket allvarlig. Jag anser att vi bör söka dialog och samarbete med Colombias regering i den här frågan. Den öppenhet och till synes goda vilja som finns hos den colombianska regeringen bör återgäldas, samtidigt som vi kommer att följa utvecklingen i landet noga och kritiskt. Samperadministrationen har flera positiva löften att leva upp till. Om konkreta resultat inte uppnås, kommer detta att föranleda reaktioner från Sveriges och säkert också andra länders sida.</textBlock>
    <textBlock ix="39">Anf.  10  EVA ZETTERBERG (v): Fru talman! Jag vill tacka Lena Hjelm-Wallén för svaret på min fråga. Jag kan inledningsvis konstatera att våra värderingar överensstämmer i fråga om den oro vi har anledning att hysa vad gäller situationen för mänskliga rättigheter i Colombia. Det är en mycket svår situation som Colombias invånare har levt i under många år och lever i för närvarande . Politiska mord hör till vanligheterna varje dag. Vidare var det frågan om de diskussioner som råder om vilka åtgärder som kan väntas från svensk sida. Jag är glad för att det har lämnats in en ansökan om möjligheten att arbeta med bistånd till utveckling av demokrati och mänskliga rättigheter. Jag hoppas att den ansökan är så pass seriös att den kan bifallas av SIDA. Det är bra att man från den colombianska regeringens sida kommer att se till att civilbefolkningen skyddas på ett helt annat sätt än tidigare. Den goda viljan finns förhoppningsvis från regeringens sida. Men den är långt ifrån nog. Jag frågade om den nya socialdemokratiska regeringen är villig att ta mer konkreta steg än vad den tidigare borgerliga regeringen gjorde. Den tidigare regeringen uttryckte oro, men vidtog inte på något sätt några konkreta åtgärder. Jag har velat jämföra situationen i Colombia med situationen i Guatemala. Den norska regeringen har varit ett föredöme. Norge har visat att det går att aktivt gå in och ägna sig åt förhandlingar och bidra till fredsprocessen i Guatemala. Jag menar att Sverige skall kunna spela den motsvarande viktiga rollen i Colombia.</textBlock>
    <textBlock ix="40">Anf.  11  Utrikesminister  LENA HJELM- WALLÉN (s): Fru talman!  Det är sant att Norge gör goda insatser inom den här stödgruppens arbete vad gäller Guatemala. Men det har man gjort på direkt begäran av berörda parter. FN:s generalsekreterare har förmedlat denna begäran. Något liknande initiativ finns inte beträffande Colombia. Vi i regeringen är naturligtvis intresserade av att i alla länder där det råder allvarliga brister i respekten för mänskliga rättigheter göra vad vi kan. Nu har ju inte den nya regeringen suttit så lång tid, men jag kan försäkra Eva Zetterberg att regeringen kommer att fortsätta att bevaka detta, för att se vilka möjligheter som finns. Den modell som gäller Guatemala går dock ännu inte att tillämpa, eftersom det inte tagits något initiativ i den riktningen.</textBlock>
    <textBlock ix="41">Anf.  12  EVA ZETTERBERG (v): Fru talman!  Den svenska regeringen kan väl ta egna initiativ! Den kan påtala sin beredvillighet. Jag tror det vore oerhört väsentligt. Man behöver ju inte alltid vänta på initiativ utifrån. Den goda vilja som den colombianska regeringen uttrycker hoppas jag finns. Men det visar sig mycket tydligt att man inte har situationen under kontroll i landet, bl.a. på grund av de paramilitära grupper som agerar mycket fritt och på grund av den straffrihet som Lena Hjelm-Wallén själv tar upp i svaret. Denna straffrihet gör ju att militärer i mycket liten utsträckning döms för de grova övergrepp som de ägnat sig åt när det gäller de mänskliga rättigheterna. Det är mycket stora komplikationer på detta område.</textBlock>
    <textBlock ix="42">Anf.  13  Utrikesminister  LENA HJELM- WALLÉN (s): Fru talman!  Låt mig försäkra Eva Zetterberg att regeringen vill föra en konstruktiv dialog med Colombia, både bilateralt och i de multilaterala fora som finns.</textBlock>
    <textBlock ix="43">Anf.  14  EVA ZETTERBERG (v): Fru talman!  Det hoppas jag att regeringen fortsätter med. Men ett steg på vägen, innan det tas något initiativ, är att tillgodose begäran om en svensk delegation till Colombia för att se över hur de mänskliga rättigheterna respekteras. På det området skulle regeringen, utan att avvakta några initiativ från regeringssidan i Colombia, kunna gå i bräschen. Regeringen skulle kunna föreslå en svensk delegation för detta på motsvarande sätt som man gjort när det gäller Kina, Tibet och en rad andra områden i världen, där det råder uppenbara problem med beaktandet av de mänskliga rättigheterna. Det skulle väl vara mycket tillämpligt i fallet Colombia, eller hur Lena Hjelm-Wallén?</textBlock>
    <textBlock ix="44">Anf.  15  Utrikesminister  LENA HJELM- WALLÉN (s): Fru talman!  Det är mycket bra att riksdagsledamöter engagerar sig och att det finns ett brett engagemang för de mänskliga rättigheterna, både allmänt och för det land som vi nu diskuterar. Det kan komma till uttryck i olika besöksutbyten. Likaväl som det kan komma delegationer hit från Colombia kan det åka delegationer dit. Men karaktären av denna typ av delegationer är jag inte beredd att stå här i talarstolen och diskutera. Det finns bättre forum för.</textBlock>
    <textBlock ix="45">Anf.  16  EVA ZETTERBERG (v): Fru talman!  Jag förväntar mig inte ett exakt och detaljerat svar på denna fråga nu. Men jag vill gärna skicka med de önskemål som finns från dem som inifrån och utifrån Colombia kämpar för mänskliga rättigheter. Det finns mycket starka önskemål om att Sverige skall engagera sig mer. Det kan ta sig olika uttryck; det kan vara i form av en delegation, och det kan vara i form av en part i fredsprocessens förhandlingar. Jag kommer med intresse att följa regeringens agerande i fallet Colombia. Jag ser fram emot konkreta initiativ.</textBlock>
    <textBlock ix="46">Överläggningen var härmed avslutad.</textBlock>
    <textBlock ix="47">8 §  Svar på fråga 1994/95:64 om sanktionerna mot Serbien-Montenegro</textBlock>
    <textBlock ix="48">Anf.  17  Utrikesminister  LENA HJELM- WALLÉN (s): Fru talman!  Lennart Rohdin har frågat mig om den svenska regeringen står bakom beslutet i FN:s säkerhetsråd att partiellt häva sanktionerna mot Serbien-Montenegro. Svaret är ja. Från svensk sida ser vi åtgärden som en del i de internationella försöken att nå en förhandlingslösning på den fruktansvärda konflikten i f.d. Jugoslavien. Låt mig beskriva bakgrunden. FN:s säkerhetsråd antog den 23 september tre nya resolutioner om situationen i f.d. Jugoslavien.  I en första resolution fördömdes de bosniska serbernas fortsatta etniska rensning, i en andra skärptes sanktionerna mot de bosniska serberna och i en tredje suspenderades vissa begränsade sanktioner mot Serbien-Montenegro. Frågan måste med andra ord ses i ett helhetsperspektiv med en varaktig lösning av hela Jugoslavienkonflikten som mål. Det senaste försöket till en förhandlingslösning för Bosnien som det internationella samfundet arbetar med är det fredsförslag som den s.k. kontaktgruppen bestående av USA, Ryssland, Storbritannien, Frankrike och Tyskland förelade parterna i juli. Förslaget, som innebär en delning av Bosnien mellan de bosniska serberna och federationen mellan muslimer och kroater, men med Bosnien-Hercegovina som en statsbildning, har accepterats av samtliga parter utom de bosniska serberna. För att sätta press på de bosnisk-serbiska ledarna att acceptera fredsförslaget har Milosevic gått med på att stänga gränsen mot Bosnien för att förhindra att vapen, ammunition och drivmedel passerar. I gengäld har vissa sanktioner mot Serbien-Montenegro suspenderats. Internationella observatörer, utsända av den s.k. Jugoslavienkonferensen under ledning av den svenske översten Bo Pellnäs, kontrollerar att endast av säkerhetsrådet godkända humanitära transporter passerar. Observatörerna övervakar kontinuerligt gränsen och rapporterar regelbundet till FN:s generalsekreterare via konferensens båda ordförande Owen och Stoltenberg. Generalsekreteraren i sin tur skall enligt säkerhetsrådets beslut därefter varje månad rapportera till rådet. Om generalsekreteraren anser att de serbiska myndigheterna inte effektivt håller gränsen stängd kommer de suspenderade sanktionerna att återinföras. Som en viktig del i de internationella fredsansträngningarna ingår naturligtvis också de skärpta sanktionerna mot de bosniska serberna, den enda part som motsätter sig en förhandlingslösning. En annan viktig förutsättning är givetvis att sanktionerna när som helst kan återinföras mot Belgrad om inte detta försök får önskvärd utgång. För att en lösning av konflikterna i f.d. Jugoslavien skall bli varaktig måste den ha samtliga parters accept, inklusive den serbiska ledningens. Därför är det av största vikt att den serbiske presidenten Milosevic har börjat samarbeta med kontaktgruppen i ansträngningarna att nå en uppgörelse. Givetvis kan det uppfattas som märkligt att det internationella samfundet till synes premierar den serbiske presidenten Milosevic, trots det ansvar som han personligen har för konflikten. Samtidigt är det viktigt att påpeka att den alldeles övervägande delen av den omfattande sanktionsregimen mot f.d. Jugoslavien fortfarande består. De sanktioner som tillfälligt suspenderats rör lättnader i förbudet mot civil luftfart, färjeförbindelser och förbudet mot internationellt utbyte inom idrott och kultur. Lättnaderna kan förhoppningsvis leda till att Milosevic och befolkningen i Serbien-Montenegro får ökad motivation att verka för fred. Avsikten är alltså att uppmuntra den serbiske ledaren att ta ytterligare nödvändiga steg mot fred och att medverka till att den bosnisk-serbiska parten tvingas acceptera det internationella samfundets vilja.</textBlock>
    <textBlock ix="49">Anf.  18  LENNART ROHDIN (fp): Fru talman!  Låt mig först få gratulera utrikesministern till utnämningen. Jag vill också tacka för svaret som definitivt var ett rakt sådant. För tre veckor sedan i morgon landade det ryska sändebudet Tjurkin på Belgrads flygplats sedan FN- sanktionerna partiellt hävts. Han hyllades på flygplatsen för att den internationella isoleringen var över. Är det då åter fred i Bosnien? Nej långt därifrån, kanske så långt därifrån som man varit under de 900 dagar som varat sedan Sarajevos belägring. Varför lyfts då sanktionerna? Jo, de lyfts som belöning för visad god vilja. Efter 900 dagars folkmord, tillåter Milosevic att ett hundratal FN-observatörer får bevaka gränsen till Bosnien. Men omvärlden bortser då helt från att Milosevic varit arkitekten till ett folkmord på Europas jord. Karadzic och Mladic fullföljer bara den uppgift de en gång fick av Milosevic. Har då Milosevic själv kommit på bättre tankar? Häromdagen gav han själv svaret: "Kriget i Bosnien måste upphöra. Bosnienserberna har uppnått sina mål." Just det! De internationella fredsansträngningarna syftar bara till att ge kapitulationen inför de serbiska fascisterna en anständighetens slöja, så att man kan glömma och gå vidare. Det demokratiska Europa har helt glömt följderna av eftergivenheten inför 30-talets fascister. Tystnaden inför folkmordet är bedövande. Sverige har spelat med. Sveriges röst har inte hörts i en värld som väntar på någon som talar för folkrätten och för de små staternas och folkens rätt. Regeringen Bildt uppvisade en beklämmande följsamhet mot de europeiska stormakterna. I regeringsförklaringen för två veckor sedan, dagarna efter det att sanktionerna hävts mot Milosevic, nämns inte Bosnien med ett ord. Dagens svar från regeringen gör den nya regeringen medansvarig till den svenska icke-politiken inför folkmordet i Bosnien.</textBlock>
    <textBlock ix="50">Anf.  19  Utrikesminister  LENA HJELM- WALLÉN (s): Fru talman! Man kan ha olika åsikter om vad som skall göras. Lennart Rohdin måste ändå inse att både den tidigare regeringen och denna regering självfallet har gjort och kommer att göra allt vad man kan för att få en helhetslösning och åstadkomma fred i f.d. Jugoslavien. Det är den viktigaste frågan. Man kan ha olika åsikter om mått och steg. Vi har ställt oss bakom de beslut som har fattats av FN:s säkerhetsråd. Jag tror inte att det är någonting att skämmas för i detta sammanhang.</textBlock>
    <textBlock ix="51">Anf.  20  LENNART ROHDIN (fp): Fru talman! Sverige är givetvis inte någon huvudaktör eller huvudansvarig, och vi har gjort mycket för att lindra följderna av det fruktansvärda som har skett i Jugoslavien de senaste tre åren. Men genom att ställa oss bakom den politik som förs först och främst av stormakterna stöder vi en politik som innebär att omvärlden har accepterat att krigsmålen för Milosevic och hans handgångna i Bosnien har uppfyllts. Det har ju Milosevic också bekräftat. Förlorare är i första hand det bosniska folket och det multietniska samhälle som fanns i Bosnien, som nu delas enligt fredsförslaget. Förlorare är också de som står för grundläggande värderingar om respekten för gränsers okränkbarhet. Förlorare är dessutom fredsoppositionen i Serbien, där nu Milosevic också på hemmaplan framstår som den slutlige segraren. Detta tycker jag är beklämmande.</textBlock>
    <textBlock ix="52">Anf.  21  Utrikesminister  LENA HJELM- WALLÉN (s): Fru talman! Jag vill bara anmäla att jag inte tycker att den tolkning som Lennart Rohdin gör av säkerhetsrådets beslut och den svenska regeringens instämmande i det är en rättvis tolkning.</textBlock>
    <textBlock ix="53">Anf.  22  LENNART ROHDIN (fp): Fru talman! Jag inser också att det har varit svårt, och säkert också är det fortfarande, för små stater att påverka utvecklingen åt ett annat håll. Sverige har, historiskt sett, varit bland de stater som har kunnat tala högt när andra stater har känt det svårt att göra det i fråga om grundläggande internationella principer. Jag har svårt att uppfatta det beslut som nu har fattats i FN:s säkerhetsråd som annat än ett steg för att försöka komma ifrån en konflikt där FN och världssamfundet har misslyckats. De observatörer som övervakar gränsen är, som utrikesministern vet, mycket få. Bara för ett par dagar sedan bekräftade även Bo Pellnäs själv internationellt att han inte har fått de observatörer som krävs. Medlemsstaterna, som ju är FN, klarar som vanligt inte av att leva upp till de löften de har gett om att se till att det finns resurser för att fullfölja detta. Gesten har ändå använts för att tillgodose Milosevic.</textBlock>
    <textBlock ix="54">Överläggningen var härmed avslutad</textBlock>
    <textBlock ix="55">9 §  Svar på fråga 1994/95:87 om offentliggörande av uppgifter om främmande undervattensverksamhet</textBlock>
    <textBlock ix="56">Anf.  23  Utrikesminister  LENA HJELM- WALLÉN (s): Fru talman! Johan Lönnroth har frågat om statsministern avsett att ta några initiativ för att avlägsna hemligstämpeln på handlingar som rör materialet om samtalen i ubåtsfrågan med Ryssland. Frågan har överlämnats till mig för besvarande. Låt mig börja med att säga att ubåtsfrågan har bedömts vara så viktig att det i regeringsförklaringen tillkännagavs att en nationell kommission skall tillsättas för att granska rapporterna om främmande undervattensverksamhet riktad mot Sverige. Kommissionen skall tillsättas så snart överbefälhavaren lämnat sin årliga incidentrapport över kränkningarna, vilket torde ske i början av nästa år. Det material Lönnroth hänvisar till är omfattande. Tidigare beslut om avslag på begäran av hävande av sekretess i detta fall har grundats på att dokumenten innehåller uppgifter som rör Sveriges förbindelser med annan stat, och på att det inte står klart att uppgifterna i dokumenten kan röjas utan att detta stör Sveriges mellanfolkliga förbindelser eller på annat sätt skadar landet. När de expertsamtal som pågått i snart två år med Ryssland inleddes, grundades de på förutsättningen att vad som behandlades under samtalen och de dokument som förekommer i samband med dessa inte skall ges offentlighet så länge samtalen pågår. Dessa samtal pågår fortfarande och beräknas kunna avslutas inom kort. Därefter kommer en ny prövning av handlingarnas offentlighet att kunna göras. Fram till dess anser jag att regeringens prövning av just detta material bör grundas på samma förutsättningar som tidigare. Regeringens strävan att öka öppenheten kring utbåtsfrågan torde vara väl känd. Vår strävan till största möjliga öppenhet ligger till grund för beslutet att tillsätta en kommission. Den kommer också att vara vägledande för framtida prövningar av vilket material som kan frisläppas.</textBlock>
    <textBlock ix="57">Anf.  24  JOHAN LÖNNROTH (v): Fru talman! Jag skall till att börja med också sälla mig till gratulanterna. Jag är ganska säker på att vi vänsterpartister kommer att föredra den utrikespolitik som nu skall gälla framför den politik som gällde under den förra regeringen. Jag tycker att det är bra att en kommission skall tillsättas. Utrikesministern säger att man beräknar att samtalen med Ryssland kommer att avslutas inom kort. Jag skulle vilja fråga vad som menas med det. Handlar det om dagar, veckor eller månader? Jag hade fått uppfattningen att den hemligstämpel som regeringen Bildt och den särskilde förhandlaren i Ryssland beslutade om var en hemligstämpel som hade Bildts egen prägel. Det var ju ganska stark socialdemokratisk kritik mot hemligstämpeln. Jag hade trott att den nya regeringen skulle vara mera ivrig att snabbt få bort denna hemligstämpel. Jag skulle vilja höra vad utrikesministern säger om uppgifterna i tidningen Arbetet om att det finns en risk att den f.d. sovjetiska marinchefen är så irriterad över att svenskarna inte vill häva hemligstämpeln, att han kommande helg går ut med uppgifter. Det är väl rimligt att tänka sig att det kommer att skada de mellanfolkliga förbindelserna mer än om Sverige ensidigt visade denna öppenhet och hävde hemligstämpeln på uppgifterna.</textBlock>
    <textBlock ix="58">Anf.  25  Utrikesminister  LENA HJELM- WALLÉN (s): Fru talman! Min utgångspunkt är att det skall visas största möjliga öppenhet. Jag vill återigen understryka det. Den andra utgångspunkten är att man måste leva upp till de överenskommelser som har gjorts mellan den svenska och den ryska regeringen när dessa samtal inleddes. Därför gäller det som tidigare har sagts. Expertsamtalen och det material som har samband med dem kan inte ges offentlighet förrän samtalen är avslutade. Eftersom det är samtal det är fråga om kan man inte vara så exakt i bedömningen. Jag utgår dock från att de kommer att avslutas under detta år. När sedan expertsamtalen har avslutats kommer frågan i ett annat läge. Då kommer regeringen att gå igenom materialet och pröva vilket material som kan frisläppas. Jag kan berätta att jag redan nu har uppdragit till berörda tjänstemän inom Utrikesdepartementet att gå igenom detta synnerligen omfattande material, så att det inte behöver bli någon tidsutdräkt i dessa avseenden när vi väl kommer till den dag då samtalen är avslutade.</textBlock>
    <textBlock ix="59">Anf.  26  JOHAN LÖNNROTH (v): Fru talman! Det är mycket bra att största möjliga öppenhet nu skall gälla. Utrikesministern säger att vi måste leva upp till den överenskommelse som har gjorts med den ryska sidan. Men jag har uppfattat det som att det är ett svenskt krav att dessa överläggningar skall vara hemligstämplade. Det kanske är en missuppfattning. Det har alltså inte varit ett ryskt krav. Därmed skulle också rimligtvis den ryska sidan välkomna om den svenska regeringen tog ett initiativ till att släppa dessa uppgifter omedelbart. Jag tror att vi kan vara överens om att en del av diskussionerna kring ubåtskränkningarna, de berömda uttrarna osv., börjar bli litet pinsamma. Det skulle vara välgörande om man nu kunde rycka undan grunden för en del av de teorier, även konspirationsteorier, som cirkulerar i landet och få en öppenhet redan nu.</textBlock>
    <textBlock ix="60">Anf.  27  Utrikesminister LENA HJELM- WALLÉN (s): Fru talman!  Jag kan naturligtvis inte utgå från olika tidningsuppgifter, utan jag måste utgå från det som hela tiden har hävdats gäller för dessa samtal, nämligen förtrolighet. Det är två parter som träffar en överenskommelse om förtrolighet. Den gäller tills samtalen är avslutade. Sedan kommer frågan i ett nytt läge. Jag skall med stor iver försöka hantera denna fråga med största möjliga öppenhet, eftersom den så länge har kringgärdats med så mycket av hemlighetsmakeri.</textBlock>
    <textBlock ix="61">Anf.  28  JOHAN LÖNNROTH (v): Fru talman!  Jag skall avsluta med att uttala den förhoppningen att utrikesministern skaffar sig information om det som kommer att hända kommande helg, då en del av nyckelpersonerna på den ryska sidan kommer hit. Även om uppgifterna kommer via medierna är det ändå ganska intressant att f.d. sovjetiska marinchefen tydligen sagt att han nu är så trött på detta att han kommer att berätta öppet. Då kan det vara ett visst intresse för oss att följa upp vad han egentligen säger. Det kanske inte vore så dumt om utrikesministern tog sig tid att träffa honom för att höra vad han har att säga.</textBlock>
    <textBlock ix="62">Överläggningen var härmed avslutad.</textBlock>
    <textBlock ix="63">10 §  Svar på fråga 1994/95:80 om förvar av militära vapen</textBlock>
    <textBlock ix="64">Anf.  29  Försvarsminister THAGE G PETERSON (s): Fru talman!  Åke Carnerö har - i ett brottsförebyggande perspektiv - frågat mig vad jag avser att vidta för åtgärder för att hanteringen av militära vapen skall bli så säker som möjligt. Låt mig börja med att konstatera att frågan om stölder av militära vapen har varit föremål för uppmärksamhet vid flera tillfällen. Inte minst till följd av stölden i Botkyrka år 1992 har frågan diskuterats. Regeringen har ett flertal gånger under de senaste åren uppdragit åt försvarsmakten att genomföra åtgärder för att minska stölderna och redovisa resultatet av dessa åtgärder. Av naturliga skäl kan jag inte gå in på några detaljer, men jag kan här nämna att de åtgärder som redovisats rör sig om t.ex. utökad bevakning, flera larminstallationer, flyttning av vapen till säkrare förvaringsplatser, bättre utbildning av personalen och bättre kontroll av efterlevnaden av bestämmelser. Mycket har således gjorts. En del av åtgärderna, t.ex. olika investeringar, pågår och har ännu inte hunnit ge effekt. Jag ser utomordentligt allvarligt på stölder av militära vapen. Om det visar sig att de åtgärder som jag här omnämnt inte får avsedd effekt, kommer jag naturligtvis att ta upp frågan om ytterligare åtgärder. Det är min avsikt att hålla mig informerad om utvecklingen inom området.</textBlock>
    <textBlock ix="65">Anf.  30  ÅKE CARNERÖ (kds): Fru talman!  Först vill jag tacka försvarsministern för svaret och önska honom framgång i arbetet som försvarsminister i vårt land. Jag vill inledningsvis förklara att försvarsmakten naturligtvis inte i mina ögon nonchalerar den här frågan. De allra flesta vapenstölderna handlar om civila vapen. Rikspolisstyrelsens statistik över det totala antalet anmälda stulna eller förkomna vapen från 1981 och framåt visar ett trendbrott i utvecklingen år 1989. Då passerade man tusengränsen, dvs. att fler än 1 000 vapen förlorades det året. 1993 förlorades totalt 1 774 vapen, varav 39 militära - alltså en liten del. Det är väldigt glädjande att många av vapnen återfinns. I de vapen som försvinner är oftast en vital del borta. Det visar att det finns en kontroll och säkerhet inbyggd. Vilka åtgärder avser försvarsministern att prioritera i det fortsatta arbetet? Arbete pågår ju, det är inget som skall börja nu.</textBlock>
    <textBlock ix="66">Anf.  31  Försvarsminister THAGE G PETERSON (s): Fru talman!  Jag lovar Åke Carnerö att verkligen hålla mig informerad om denna fråga. Skulle det visa sig att de många åtgärder som har vidtagits inte är tillräckliga, är jag beredd att diskutera ytterligare åtgärder. Jag vill gärna poängtera det som Åke Carnerö har påpekat, att av det totala antalet stulna vapen i Sverige under 1993 är 10 % militära vapen. Det gör naturligtvis inte stölderna av militära vapen mindre allvarliga, men det ger ett visst perspektiv på frågan som samhällsproblem. Vapenstölderna är en allvarlig fråga, och jag tycker, fru talman, att det är bra att Åke Carnerö har ställt sin fråga.</textBlock>
    <textBlock ix="67">Anf.  32  ÅKE CARNERÖ (kds): Fru talman!  Vapenhanteringen totalt sett inom försvarsmakten handlar också om beredskapsplanering och beredskapshänsyn. Med tanke på att försvarsbeslutet 1992 har det strategiska överfallet som planeringsförutsättning är det nödvändigt med snabba militära insatser. Man planerar utifrån det, och i det ingår naturligtvis tillgången till vapen. Anser försvarsministern att det är viktigt att se över vapenhanteringen utifrån beredskapskraven och beredskapshänsyn?</textBlock>
    <textBlock ix="68">Anf.  33  Försvarsminister THAGE G PETERSON (s): Fru talman!  Jag vill gärna säga att det är just detta som gör den här frågan litet komplicerad. När det gäller åtgärder för att göra vapenförvaringen säkrare måste man göra en avvägning mellan å ena sidan de krav som måste ställas för att snabbt kunna ha vapnen till hands om det skulle bli höjd beredskap eller mobilisering - krigsförbanden måste ändå kunna räkna med att ha vapenförråden i sin närhet - och å andra sidan kraven på en hög säkerhet t.ex. när det gäller förvaring av vapen på regementen. Det innebär avvägningar. Man får inte centralisera vapenförvaringen så mycket att det blir störande i den verksamhet som ändå är grunden för bevakningen av säkerheten. Som jag lovat Åke Carnerö i mitt svar skall jag se till att vi noga följer denna fråga. Skulle de åtgärder som vidtagits inte vara tillräckliga får vi vidta ytterligare åtgärder.</textBlock>
    <textBlock ix="69">Anf.  34  ÅKE CARNERÖ (kds): Fru talman!  Jag tror att vi är helt överens om allvaret i frågan. Det är hemskt att så många civila vapen försvinner. I försvarsmaktens vapen är det naturligtvis den kraftiga eldverkan som gör dem mycket farligare. Riksdagen har ju fattat ett beslut där man säger att det är oacceptabelt att militära vapen stjäls och att slutmålet naturligtvis är att förlusterna upphör. Som jag skrev i min fråga går det inte att helt gardera sig mot försummelser, slarv och liknande. Jag är glad åt att försvarsministern i svaret säger att han tänker hålla sig väl informerad om utvecklingen. Jag tror att det allra viktigaste är att man snabbt kan ge signaler, om det skulle visa sig att det finns brister någonstans.</textBlock>
    <textBlock ix="70">Överläggningen var härmed avslutad.</textBlock>
    <textBlock ix="71"> 11 §  Svar på fråga 1994/95:96 om förskrivningsrätten för distriktssköterskor</textBlock>
    <textBlock ix="72">Anf.  35  Socialminister INGELA THALÉN (s): Fru talman!  Margitta Edgren har frågat mig om regeringen avser att ta initiativ till att reformen med förskrivningsrätt för distriktssköterskor kan genomföras på avsett sätt. Bakgrunden till frågan är att läkarnas aktiva motstånd mot reformen, enligt Margitta Edgren, snarast ökat, vilket medfört att enskilda distriktssköterskor inte "vågat" anmäla sig till utbildning. Också jag har fått signaler om att det fortfarande kan finnas läkare som är negativa till och försöker motarbeta möjligheterna för distriktssköterskor att förskriva läkemedel. Om detta motstånd har förstärkts eller är en funktion av att den tidigare försöksverksamheten permanentats och utvidgats har jag för dagen inte tillräckligt underlag för att kunna bedöma. Men motstånd från läkarhåll som skulle medföra att distriktssköterskor förhindras eller avstår från att utvidga sin kompetens kan inte accepteras. Riksdag och regering har skapat förutsättningarna för att distriktssköterskor skall kunna få förskriva vissa läkemedel. Staten lämnar också bidrag till de huvudmän som anordnar den utbildning som är nödvändig för sådan verksamhet. Men det är i första hand sjukvårdshuvudmännen som kan och bör se till att denna möjlighet också utnyttjas. Landstingsledningarnas inställning är självfallet en viktig signal, och jag har uppfattningen att sjukvårdshuvudmännen arbetar med dessa frågor. Bl.a. tyder antalet distriktssköterskor som för närvarande går den utbildning som erfordras på detta. Jag är också övertygad om att de attitydförändringar som krävs för att distriktssköterskorna på bästa sätt skall kunna använda förskrivningsrätten till gagn för patienterna lättast kommer till stånd genom ett utvecklat samarbete mellan olika personalkategorier inom primärvården. Regeringen kommer också i en proposition att ange riktlinjer för hur primärvården kan utvecklas i samband med att husläkarlagen avvecklas, där bl.a. möjligheterna till samarbete mellan olika personalgrupper kommer att uppmärksammas.</textBlock>
    <textBlock ix="73">Anf.  36  MARGITTA EDGREN (fp): Fru talman! Jag är synnerligen glad och tacksam för svaret. Det är helt klart att vi har en gemensam uppfattning. Är det så att detta beteende finns, måste det på något vis motarbetas. Det kan alltså inte accepteras. Jag skulle vilja tillägga att angående de exempel som Ingela Thalén sade sig inte ha, vill jag hänvisa till Inga-Lisa Johansson, som är ordförande för Distriktsföreningen för distriktssköterskor i Västerbotten. Hon säger bl.a. att ledningarna för vissa vårdcentraler tydligt har uttalat att utbildningen är ett lågprioriterat område. Detta gör då självfallet distriktssköterskorna osäkra. De låter bli att söka denna utbildning för att inte göra sig obekväma. I Umeå har chefsöverläkargruppen skrivit till landstinget och begärt en konsekvensanalys av läkemedelsförskrivningsrätten för sjuksköterskor. Man påpekar att det blir dyrt genom att kostnaderna för vikarier ökar. Läkarförbundets ordförande Anders Milton säger att man visserligen accepterar riksdagens beslut, men man anser att läkare sköter receptförskrivning bättre än sjuksköterskor. I och med att det nu finns fler läkare blir behovet av distriktssköterskor med förskrivningsrätt mindre. Detta är mina utgångspunkter för mitt påstående att motståndet har ökat. Jag vill alltså klart markera - vilket också Ingela Thalén gjorde - att vi är överens om att detta inte är acceptabelt. Dessutom visar Läkarförbundets uttalande att man ser distriktets sjuksköterska mera som doktorns sjuksköterska än som distriktets sammanhållande kraft i öppenvården, inte minst i det förebyggande arbetet. Hela reformen - vilket vi ju är väl kunniga om - föregicks ju av en mycket långsam och noggrann undersökning i regi av Socialstyrelsen.</textBlock>
    <textBlock ix="74">Anf.  37  Socialminister  INGELA THALÉN (s): Fru talman! Det är alldeles rätt det som Margitta Edgren säger, att det här och var finns uttalanden åt det hållet, vilket jag tycker är olyckligt. När det gäller påståendet om att det skulle finnas underlag för att den sammantagna förskrivningen hade ökat, visade ju de försök som gjordes innan man gav möjlighet till förskrivningsrätt för distriktssköterskor att det inte var fråga om någon ökad användning av läkemedel. Det blev helt enkelt en omdisposition mellan läkare och distriktssköterskor. Eftersom det är drygt 1 000 distriktssköterskor som går igenom denna kompletterande utbildning, är detta ändå några steg tagna på vägen. Det har inte kommit några mera officiella uppgifter om att läkare har motarbetat eller förhindrat förskrivningsrätt för distriktssköterskor. Här spelar det en viss roll vilken attityd vi har och på vilket sätt vi uttalar att detta är en rätt som riksdag och regering har beslutat om och att det är en rätt för distriktssköterskorna att utnyttja denna möjlighet. Det finns anledning för både Margitta Edgren och mig att påtala detta i olika sammanhang, så att det blir alldeles klart vilken uppfattning riksdagen och regeringen har.</textBlock>
    <textBlock ix="75">Anf.  38  MARGITTA EDGREN (fp): Fru talman! Det är helt korrekt. Med anledning av det som Ingela Thalén anförde i slutet av sitt svar vill jag ändå kolla upp att vi är överens. Distriktssköterskan är en nyckelperson som håller samman öppenvården i ett distrikt. Hon är viktig som samarbetspartner för socialtjänst och barnomsorg. Det är klart att denna nyckelroll kan användas på olika sätt, men framför allt måste den ju erkännas och respekteras av andra yrkesgrupper inom vården. Därmed minimerar man ju inte läkarnas betydelse, absolut inte. Men det finns alltså en omvårdnadens nyckelperson, och enligt vårt sätt att se är det disktriktssköterskan.</textBlock>
    <textBlock ix="76">Överläggningen var härmed avslutad.</textBlock>
    <textBlock ix="77">12 §  Svar på fråga 1994/95:88 om jämställdhet i utbildningsväsendet</textBlock>
    <textBlock ix="78">Anf.  39  Utbildningsminister  CARL THAM (s): Fru talman! Barbro Westerholm har frågat mig om jag avser att låta den s.k. JÄST-gruppen fortsätta med sitt arbete. JÄST-gruppen är Utbildningsdepartementets arbetsgrupp för jämställdhet i högre utbildning och forskning. JÄST- gruppen bedriver ett synnerligen värdefullt arbete. Därför är mitt svar att JÄST-gruppens arbete skall fortsätta. Utöver mitt skrivna svar vill jag också tillägga att jag har frågat JÄST-gruppens ordförande om hon vill kvarstå som ordförande och fortsätta sitt arbete i gruppen.</textBlock>
    <textBlock ix="79">Anf.  40  BARBRO WESTERHOLM (fp): Fru talman! Jag får tacka utbildningsministern för ett kort och tydligt svar. Jag gläder mig särskilt åt att Margitta Edgren får fortsätta att leda JÄST-gruppen. Denna grupp har inlett ett svårt och betydelsefullt arbete. Nu har man byggt upp ett förtroende för den här verksamheten, som ju inte precis har applåderats i den akademiska världen. Universitet och högskola är fortfarande i många avseenden en värld för män. Karriärvägarna för kvinnor är fortfarande steniga och mödosamma. Utbildningarna inom högskolan är i flera fall kraftigt könssegregerade. Endast 6 % av Sveriges professorer är kvinnor. Jämställdheten inom högskolan är i dag inte en fråga om lagstiftning och regelsystem. Svårigheterna hänger mera samman med attityder och traditioner i organisationen. Sommarens professorstillsättningar ger bevis för detta. Det är långt kvar innan vi får en jämställdhet mellan kvinnor och män inom vetenskapens område. Trots allt vackert tal om att stimulera fler kvinnor att forska har den ena mannen efter den andra utnämnts till professor. I juni avslogs en kvinnlig forskares besvär över att hon inte kom ifråga för en professur. Jag gick noga igenom handlingarna och fann att det hade kommit in personliga värderingar beträffande värdet av kvinnors forskning kontra mäns forskning. Själv blev jag tillfrågad om jag ville vara sakkunnig vid tillsättandet av en professur. Jag svarade ja, men jag blev ratad av fakulteten på grund av att jag ägnade mig åt jämställdhetsfrågor. Jämställdhetsgruppen inom en fakultet har svårt att finna ordförande, eftersom man faktiskt bränner fingrarna om man ägnar sig åt jämställdhetsfrågor. Jag är väldigt glad över utbildningsministerns klara och tydliga svar. Annars kommer inte kvinnor att nedlåta sig till att ta emot den behandling som de riskerar att utsättas för inom universitetsvärlden när det gäller professorstillsättningar.</textBlock>
    <textBlock ix="80">Anf.  41  Utbildningsminister  CARL THAM (s): Fru talman! Jag kan försäkra Barbro Westerholm att detta är en fråga som ligger mig synnerligen varmt om hjärtat, vilket också i någon mån torde ha framgått av några uttalanden som jag har gjort. Jag är också helt på det klara med att detta är en fråga som har att göra med attityder, värderingar och beteenden som inte ändras omedelbart. Det krävs opinionsbildning och alla politiska åtgärder som är tänkbara att ta fram. Därvidlag bedömer jag att JÄST- gruppen redan har uträttat ett betydelsefullt arbete, och jag hoppas på än mer i framtiden. Jag är också övertygad om att riksdagen och riksdagens ledamöter har en väldigt viktig roll att spela som pådrivande krafter när det gäller att bidra till denna opinionsbildning. Det handlar väsentligen om att skapa en annan förståelse för dessa frågor inom den akademiska världen och om att skapa en insikt om att det nuvarande tillståndet är oefterrättligt, inte bara från en principiell utgångspunkt utan att det också innebär ett ofantligt slöseri med mänskliga resurser. Det är det som jag i någon mån hoppas kunna bidra till att ändra på.</textBlock>
    <textBlock ix="81">Anf.  42  BARBRO WESTERHOLM (fp): Fru talman! Jag är ordförande i FRN:s kommitté för kvinno- och jämställdhetsforskning. Jag ser där alla ansökningar som kommer in och den bredd och det nytänkande som kommer upp i dagen och som jag tror att Sverige kommer att gagnas väldigt mycket av, både på det humanistiska och på det tekniska området. Det gäller här att inte skapa ett krig mellan manliga och kvinnliga forskare, utan det gäller att skapa förståelse för att vi ser litet olika på de problem som finns i samhället, hur de skall beforskas och hur resultaten sedan skall användas. Men det behövs en tydlig politisk signal om att denna forskning måste stöttas, och inte minst de kvinnor som utför den.</textBlock>
    <textBlock ix="82">Överläggningen var härmed avslutad.</textBlock>
    <textBlock ix="83">13 §  Svar på fråga 1994/95:98 om det s.k. SVUX-stödet m.m. till vissa skolelever</textBlock>
    <textBlock ix="84">Anf.  43  Utbildningsminister  CARL THAM (s): Fru talman! Britt-Marie Danestig-Olofsson har frågat statsrådet Ylva Johansson om regeringen kommer att vidta några åtgärder för att trygga möjligheterna för dem som nu har SVUX eller SVUXA-stöd att fullfölja sina studier till gymnasiekompetens och gå vidare till fortsatta studier. Arbetet inom regeringen är så fördelat att det är jag som skall svara på frågan. Särskilt vuxenstudiestöd, s.k. SVUX, kan beviljas för studier på gymnasial nivå under sex terminer. Resurserna för SVUX är emellertid begränsade. Genom ett urvalsförfarande styrs stödet till dem som har kort utbildning och stort behov av stöd. Det är mycket ovanligt att någon som är under 25 år får stöd. Resurserna för det särskilda vuxenstudiestödet för arbetslösa, det s.k. SVUXA, är en akut satsning riktad direkt till arbetslösa personer. Reglerna för att få detta stöd är liberalare än för SVUX. Något urval bland de sökande görs inte. Stöd beviljas så länge pengarna räcker. Även SVUXA kan beviljas för studier på gymnasial nivå, men för högst två terminer. Jag utgår från att de studerande informeras om gällande regler. Skall stöd beviljas för längre tid än två terminer måste man räkna med betydande kostnadsökningar eller att färre studerande över tiden får del av det. Jag vill också nämna att för studier på grundskolenivå finns ingen sådan begränsning. Det är min avsikt att inom kort tillkalla en parlamentariskt sammansatt kommitté för en översyn av hela studiestödet. Kommittén skall bl.a. utvärdera de nuvarande vuxenstudiestöden och ta ställning till behovet av förändringar.</textBlock>
    <textBlock ix="85">Anf.  44  BRITT-MARIE DANESTIG- OLOFSSON (v): Fru talman! Jag vill tacka utbildningsministern för svaret på mina frågor. Efter det att det s.k. krisanslaget, alltså de gemensamma pengarna till folkhögskolor och studieförbund, överfördes från Arbetsmarknadsdepartementet till Folkbildningsrådet har ett mycket stort antal kurser för arbetslösa, många av dessa kortutbildade, anordnats på folkhögskolor runt om i landet. Med den flexibilitet som utmärker folkhögskolan lyckades man trots en extrem tidspress möta det uttalade behovet. Hos många elever som saknade gymnasiekompetens och påbörjade studierna väcktes ett studieintresse, och målet blev snart allmän behörighet. Elever som tidigare hade setts som förlorare i skolan fick ökad självkänsla och förhoppningar om att genom att öka den egna kompetensen också kunna bli mera konkurrenskraftiga på arbetsmarknaden. Ur dessa erfarenheter utvecklades också drömmen om att kanske kunna studera vidare på universitet och högskolor. Under studietiden har dessa elever erhållit särskilt vuxenstudiestöd för arbetslösa, SVUXA. De har tagit steget att studera med SVUXA,   trots att de då får endast 52 % av eventuell arbetsinkomst innan de blev arbetslösa. De får bara 65 % av a-kasseersättningen och kan dessutom få låna en del. När dessa elever började sina studier för två terminer sedan var det mycket oklart från vad som skulle gälla från CSN:s sida. Många av dem upplever att de påbörjade studier under helt andra premisser. När de nu ansöker om bidrag för fortsatta studier en tredje eller fjärde termin för att nå den allmänna behörigheten avslås detta. Vad de nu har att välja på är  antingen att ansöka om SVUX - vilket är omöjligt att få, eftersom pengarna inte kommer att räcka också till dem - eller att ansöka om studiemedel. Det senare är ett mycket stort steg att ta för de många av dem som har en besvärlig social situation, försörjningsplikter osv.</textBlock>
    <textBlock ix="86">Anf.  45  Utbildningsminister  CARL THAM (s): Fru talman!  Det är naturligtvis beklagligt om man inte har känt till reglerna, men faktum är att det före den 1 januari 1994 var ännu mera begränsat än nu. Då gällde att man kunde få SVUXA bara om man gick i en gymnasial utbildning som beräknades pågå totalt två terminer. Det var först efter ett uttalande från socialförsäkringsutskottet här i riksdagen som dessa regler ändrades så att stödet nu kan beviljas även för längre utbildningar på gymnasial nivå, men naturligtvis fortfarande begränsat till högst två terminer. Jag har, som sagt, utgått från att de studerande har fått nödvändig information om detta. Jag vill också påpeka, även om jag självklart har stor förståelse för detta problem, att studiemedlen finns tillgängliga och att de som går vidare från studier på grundskole- och gymnasienivå till högskolan har möjlighet att få hälften av det studielån som utnyttjats inom t.ex. gymnasieskolan avskrivet. Detta minskar i så fall den ekonomiska belastningen. Men det är alltså beroende av om vederbörande går vidare i högre studier.</textBlock>
    <textBlock ix="87">Anf.  46  BRITT-MARIE DANESTIG- OLOFSSON (v): Fru talman!  Jag förstår utbildningsministerns synpunkter och skulle  vilja markera att jag är tacksam och glad över det initiativ som utbildningsministern kommer att ta till en översyn av studiestödet över huvud taget. Jag vill ändå markera det samhällsekonomiskt kanske okloka i att låta dessa elever gå tillbaka till arbetslöshet - så ser tyvärr den faktiska situationen ut. Det är ett samhällsekonomiskt slöseri och definitivt ett slöseri med det humana kapitalet. Jag har närt en liten förhoppning att utbildningsministern skulle kunna göra något i detta sammanhang. Det gäller inte så många och det är inte fråga om så stora pengar. Jag hoppas ändå med dessa synpunkter att utbildningsministern i översynen verkligen beaktar de vuxenstuderandes ganska svåra situation. Detta är viktigt också med tanke på den sociala snedrekryteringen till våra universitet och högskolor.</textBlock>
    <textBlock ix="88">Anf.  47  Utbildningsminister  CARL THAM (s): Fru talman!  Självfallet är detta en viktig fråga, och kommittén kommer naturligtvis att mycket noga studera dessa problem. Jag hade naturligtvis gärna uppträtt litet mera frikostigt här, men som alla vet har regeringen ett betydande budgetunderskott att gripa sig an med, och det finns då inte möjlighet att utlova ökade förmåner och stöd av olika slag. Jag vill också understryka att det för den enskilde genom SVUXA ändå har getts en möjlighet att få två terminer finansierade något så när hyggligt. Med även ett blygsamt studiemedelsbidrag skulle man kunna fullfölja sina studier. Min förhoppning är självfallet att de berörda personerna utnyttjar detta tillfälle att fullborda sina studier, även om de inte kan få SVUXA hela tiden ut.</textBlock>
    <textBlock ix="89">Anf.  48  BRITT-MARIE DANESTIG- OLOFSSON (v): Fru talman!  Den förhoppningen delar jag med utbildningsministern. Vad jag ser som viktigt är att vi får en helhetssyn. Jag är medveten om svårigheterna i det ekonomiska läget, men samtidigt vet vi att det kostar oerhört mycket att skicka tillbaka människor till arbetslöshet. Det vore värdefullt om vi på något sätt kunde balansera dessa faktorer mot varandra. För min del är det viktigt att människor använder den här tiden positivt, dvs. till att öka sin kompetens. Det måste vara bra för människorna och även för landet.</textBlock>
    <textBlock ix="90">Överläggningen var härmed avslutad.</textBlock>
    <textBlock ix="91">14 §  Svar på fråga 1994/95:97 om Haiti</textBlock>
    <textBlock ix="92">Anf.  49  Statsrådet PIERRE SCHORI (s): Fru talman!  Karl-Göran Biörsmark har frågat mig vilka omedelbara åtgärder regeringen ämnar vidta för att ge stöd åt den demokratiska processen i Haiti. Bakgrunden till frågan är bl.a. det besök som Karl-Göran Biörsmark nyligen genomförde i Haiti på uppdrag av organisationen Parliamentarians for Global Action. Det är naturligtvis ytterst värdefullt att Sverige på detta sätt varit närvarande i detta känsliga och historiska skede för Haiti. Sverige har sedan länge med djupaste oro följt den svåra situationen i Haiti. Haiti förknippas med svåra kränkningar av de mänskliga rättigheterna. Antalet försvinnanden, mord, tortyr och godtyckliga frihetsberövanden har präglat nyhetsrapporteringen. Övergrepp har begåtts av såväl militär och polis som av s.k. attachéer, dvs. civilpersoner med anknytning till säkerhetsstyrkorna. Förhoppningen är nu att dessa övergrepp skall upphöra och att Haiti skall kunna påbörja uppbyggnaden av ett fungerande rättssamhälle. Sverige har helhjärtat stött FN:s och OAS ansträngningar att återupprätta demokratin i Haiti och har vid olika tillfällen fördömt den tidigare haitiska militärledningens ovilja att följa ingångna avtal. I samband med att president Aristide återvände till Haiti den 15 oktober uttryckte utrikesministern den svenska regeringens tillfredsställelse med att den demokratiska återuppbyggnaden i Haiti nu kan inledas. Det är angeläget att kommunal- och parlamentsvalen i januari 1995, liksom nästa års presidentval, kan genomföras på ett sådant sätt att de blir ytterligare steg i den demokratiska processen. Sverige har, i enlighet med säkerhetsrådets resolution, nu upphävt handelssanktionerna mot Haiti. Vikten av internationell samverkan för att bistå det haitiska folket i dess strävan efter ett fritt och rättvist samhälle kan inte nog understrykas. De framgångar som uppnåtts understryker FN-systemets betydelse för att främja fred, utveckling och demokrati i ett land som Haiti. Sverige har beredskap att bidra till omvärldens kommande stödinsatser. Nästa vecka avser regeringen att ansluta sig till en internationell skuldlättnadsinsats för Haiti, i vilken även USA, Japan, Schweiz, Frankrike, Kanada, Nederländerna och Mexico deltar. Syftet med insatsen är att på ett effektivt sätt skapa en grund för Haitis ekonomiska återhämtning, vilken är en förutsättning för att demokratin skall ha en chans att slå rot. Sverige har redan tidigare bidragit med insatser i Haiti genom bl.a. Unicef och svenska enskilda organisationer. Så sent som den 7 oktober anslogs katastrofmedel genom Svenska röda korset för hälsoinsatser, matdistribution och rehabiliteringsinsatser för återvändande flyktingar. FN förbereder för närvarande en samlad appell om insatser i Haiti. Sverige har beredskap att medverka även i ett sådant sammanhang.</textBlock>
    <textBlock ix="93">Anf.  50  KARL-GÖRAN BIÖRSMARK (fp): Fru talman! Jag tackar så hjärtligt för svaret. Jag säger hjärtligt, för det var ett positivt svar i precis den anda som jag hade hoppats att det skulle vara. Vad frågan gällde var omedelbara insatser. Jag trycker just på ordet omedelbara, därför att Haiti just nu är inne i ett skört och bräckligt läge. Att det råder lugn i dag beror mycket på att Aristide har kommit tillbaka, men det beror också på den massiva amerikanska närvaron - det är ju 20 000 trupper på plats. Nu skall val ske inom tre månader. Därför är det viktigt att vi är observanta på vad vi kan hjälpa till med i just detta skede. Jag träffade i förra veckan några av de parlamentariker som har levt utanför Haiti under de svåra åren. De kunde inte komma till ett möte som vi hade avtalat, för de hade inte pengar till bensin. De har inga telefoner, inga skrivmaskiner och inga faxar. Det är mycket av sådant som de politiska arbetarna inte har tillgång till i dag. Om vi skall stödja den demokratiska processen, måste vi snabbt vara på plats och hjälpa till. Det finns nu tankar inom enskilda organisationer, bl.a. Parlamentarians for Global Election, om att upprätta någon form av servicekontor, där sådana enkla saker skall finnas plats. Det skulle ge dem redskapen att föra ut politiska budskap och att säkra den demokratiska processen i det kommande valet. Jag vill nu vädja till statsrådet om att hjälpa till med detta arbete och ta reda på hur vi snabbt kan få pengar på plats för att lösa sådana här enkla saker som är så små i förhållande till allt det andra som man ser när man är på plats när det gäller det militära.</textBlock>
    <textBlock ix="94">Anf.  51  Statsrådet PIERRE SCHORI (s): Fru talman! Karl-Göran Biörsmark har genom sitt inlägg här åskådliggjort värdet av att han själv har varit på plats. Jag håller helt och hållet med honom om att det inte räcker med att störta en diktator eller att få bort en militärdiktatur. Det räcker inte att anslå humanitära hjälpinsatser. Man måste också hjälpa demokratins kultur att slå rot. Då är det också viktigt att omvärlden ger ett stöd när det behövs till demokratins arbetare, i det här fallet parlamentariker och andra. Det finns i Latinamerika ett institut som heter Interamerikanska institutet för mänskliga rättigheter. De kan göra och har gjort den här typen av insatser för stöd till parlamentariker i olika länder. Det finns också andra mer direkta kanaler. Om en svensk enskild organisation söker stöd hos SIDA för den här typen av insatser, finns det möjligheter och prejudikat för detta. På detta skulle jag själv se mycket välvilligt, om jag hade haft att bestämma över det. Det är viktigt att demokratins arbetare stöds i det viktiga arbetet att konsolidera demokratin i den sköra situation som Haiti befinner sig i.</textBlock>
    <textBlock ix="95">Anf.  52  KARL-GÖRAN BIÖRSMARK (fp): Fru talman! Under de överläggningar som vi hade dels med parlamentariker och dels med Aristide var det tre konkreta frågor som diskuterades just för processen under de närmaste tre månaderna och strax efter det val som skall ske i januari. Den första frågan handlade om hjälp med praktiska hjälpmedel kring ett kontor, dvs. det som jag tidigare nämnde om skrivmaskiner, telefoner och kanske även pengar till bensin så att de åtminstone kan ta sig runt för att tala med människor på andra platser än Port-au-Prince. Den andra frågan handlade om en stor internationell närvaro under valet. Man vill ges legitimitet och stadga genom att folk tas in från andra demokratiska länder för att övervaka valet. Den tredje frågan handlade om att kunna ordna ett seminarium efter valet, ett demokratiseminarium där man får diskutera demokratins villkor och arbetssätt. De tar ju nu, som sagt var, de första stapplande stegen på den vägen.</textBlock>
    <textBlock ix="96">Anf.  53  Statsrådet PIERRE SCHORI (s): Fru talman! Jag instämmer med vad Karl-Göran Biörsmark här har sagt. UD:s ambassadör för området samt också för Haiti, Lennart Klackenberg, kommer att besöka Haiti vid årsskiftet och skall då kunna ta upp dessa tankar.</textBlock>
    <textBlock ix="97">Anf.  54  KARL-GÖRAN BIÖRSMARK (fp): Fru talman! Jag tackar så mycket för svaret.</textBlock>
    <textBlock ix="98">15 §  Svar på fråga 1994/95:42 om regler om miljöhänsyn i fastighetsbildningslagen</textBlock>
    <textBlock ix="99">Anf.  55  Miljöminister  ANNA LINDH (s): Fru talman! Urban Ahlin har frågat mig om regeringen avser att komma med förslag som stävjar de missförhållanden som följer av att en miljöhänsynsbestämmelse motsvarande den i skogsvårds- och jordbrukslagstiftningen inte finns i fastighetsbildningslagen. Efter förslag av den borgerliga regeringen beslutade riksdagen under förra mandatperioden om ändringar i fastighetsbildningslagen som gör det möjligt att bilda mindre jordbruks- och skogsbruksfastigheter. Bl.a. har det företagsekonomiska villkoret jämkats för att göra det möjligt att kombinera skogsbruk eller jordbruk med annan verksamhet på orten. Med stöd av skogsvårdslagen har Skogsstyrelsen föreskrivit att för fastigheter som omfattar mer än 100 hektar skogsmark får högst hälften av skogsbeståndet vara yngre än 20 år. Före den 1 januari 1994 gällde bestämmelsen för fastigheter med över 30 hektar skogsmark. Som frågeställaren pekat på framhålls i en artikel i nummer 5 av tidningen Sveriges Natur att de nya bestämmelserna i fastighetsbildningslagen och skogsvårdslagen gör det möjligt att stycka upp större skogsfastigheter i mindre för att lättare kunna avverka skogen. Det framhålls att det kanske sker helt lagligt, men det är knappast i linje med de riktlinjer för biologisk mångfald som riksdagen har fastslagit. I artikeln beskrivs att kort efter det att en fastighet såldes av Assidomän AB har fastigheten genom fastighetsbildning delats upp i flera mindre. De nybildade fastigheterna har omfattat en mindre areal än 100 hektar skogsmark. Det har därmed varit möjligt att avverka all slutavverkningsbar skog på hela det område som avsåg den ursprungliga fastigheten. Jag vill framhålla att jag delar uppfattningen att det är viktigt att bestämmelserna om miljöhänsyn i de areella näringarna beaktas och efterlevs. Som jag nämnde inledningsvis är syftet med ändringarna i fastighetsbildningslagen att främja sysselsättning och bosättning på den ort där fastigheten är belägen. Av vad som framgår i den aktuella tidningsartikeln har detta knappast varit aktuellt i det här fallet. Jag vill framhålla att jag kommer att nära följa och analysera tillämpningen av och samspelet mellan de nya bestämmelserna i fastighetsbildningslagen och skogsvårdslagen.</textBlock>
    <textBlock ix="100">Anf.  56  URBAN AHLIN (s): Fru talman! Jag tackar för svaret från statsrådet och miljöministern Anna Lindh. Jag har full förståelse för att regeringen inte redan nu kan säga att man vill ändra fastighetsbildningslagen utan att man kommer att följa ärendet för att se vad som händer. Men jag vill ändå framhålla att ägare till stora arealer i dag kan begära en ny fastighetsbildning och stycka upp fastigheten i mindre enheter. På det sättet kan de avverka all mark. På det sättet kommer man undan de miljöhänsynsbestämmelser som finns i skogsvårdslagen. Det kan naturligtvis inte vara meningen, men det är på det sättet man har gjort. Detta har stått mycket tydligt i Sveriges natur. Det har skett i mina hemtrakter, och därför har jag information om ärendet. I det aktuella fallet är fastighetsbildningen inte avslutad. Det räcker med att man går in och begär en förändring i fastighetsbildningen för att man skall få tillstånd av skogsvårdsmyndigheten att avverka. För att få ett riktigt Västgötaklimax på ärendet skulle ägaren kunna säga att han ångrar sig och dra tillbaks avstyckningsärendet. Då är skogen redan avverkad. Det hade han inte fått göra om han hade behållit den stora areal han hade från början. Detta är naturligtvis fullständigt oacceptabelt. Har regeringen några planer på att täppa till luckan mellan dessa båda lagar?</textBlock>
    <textBlock ix="101">Anf.  57  Miljöminister  ANNA LINDH (s): Fru talman! Om de nya reglerna kommer att användas på det sätt som Urban Ahlin pekar på är det naturligtvis viktigt att man förändrar dem. Det är helt oacceptabelt att de utnyttjas på det sättet. Däremot är det inte säkert att det är fastighetsbildningslagen som skall förändras. Det kan också vara skogsvårdslagen som skall förändras. Jag tycker att det är litet för tidigt att säga vilket. En del av bestämmelserna har varit i kraft endast under detta år. Det finns skäl att följa ärendet ytterligare ett litet tag, men sedan naturligtvis återkomma med förslag till åtgärder om det inte blir bättre.</textBlock>
    <textBlock ix="102">Anf.  58  URBAN AHLIN (s): Fru talman! Som ny ledamot och i min första frågedebatt i kammaren kanske jag inte kan begära annat än att göra regeringen uppmärksam på problemet. Det har jag full förståelse för. Den nya regeringen har sagt sig vilja återkomma till en generalklausul i skattesystemet. Ett slags generalklausul mot miljöflykt kanske vore någonting att tänka på när det gäller alla dessa lagar. Det är faktiskt miljöflykt det handlar om när man försöker utnyttja en lag för att komma undan miljöbestämmelserna i en annan. Jag hoppas att miljöministern nogsamt kommer att bevaka utvecklingen. Jag lovar att se till så att miljöministern är uppmärksam på detta ärende.</textBlock>
    <textBlock ix="103">Överläggningen var härmed avslutad.</textBlock>
    <textBlock ix="104">16 §  Svar på frågorna 1994/95:79 och 92 om norsk oljeprospektering i Skagerrak</textBlock>
    <textBlock ix="105">Anf.  59  Miljöminister  ANNA LINDH (s): Fru talman! Elving Andersson har frågat mig om vilka åtgärder jag ämnar vidta för att förhindra norsk oljeprovborrning i Skagerrak. Per Lager har vidare frågat om vad regeringen kommer att göra för att förhindra norsk oljeprospektering i Skagerrak. Jag har valt att besvara dessa frågor i ett sammanhang. Både Elving Andersson och Per Lager hänvisar till den ekologiskt känsliga miljö som finns i Skagerrak. Den svenska regeringen är väl medveten om oron inför hotet att öppna ett område i Skagerrak för provborrning efter olja. Därför har Sverige vid flera tillfällen under våren 1994, första gången redan i januari, begärt samråd med den norska regeringen med anledning av planerna på att öppna Skagerrak för provborrning efter olja och gas. Vidare har det redan i våras begärts kompletterande information från Norge om vilka effekter en sådan verksamhet kan medföra för Sverige. Något samråd med den norska regeringen har ännu inte kommit till stånd. I juni månad tog Stortinget ställning till den norska regeringens proposition om petroleumverksamhet på kontinentalsockeln. I den har området för undersökningsverksamheten begränsats. Dessutom skall den norska regeringen genomföra en utredning om miljöeffekter av kemikalieutsläpp från oljeborrning innan ett slutgiltigt beslut tas. Ett sådant beslut kommer tidigast att fattas under år 1997. Tidsfristen kommer vi att utnyttja för att göra en grundlig bedömning av de begärda kompletteringarna och miljökonsekvenser för den svenska kusten av eventuella provborrningar. Från norsk sida arbetar man nu med att ta fram dessa kompletteringar. Därefter kommer svenska myndigheter att få tal del av materialet och yttra sig över det. Den svenska regeringen kommer med utgångspunkt från myndigheternas yttranden att utarbeta sitt ställningstagande, vilket skall avges till den norska regeringen som en grund för samråd enligt den nordiska miljöskyddskonventionen. Den svenska regeringens begäran om samråd kvarstår. Enligt svensk uppfattning bör ett samråd komma till stånd före den norska regeringens beslut om att öppna området i Skagerrak för provborrning efter olja och gas.</textBlock>
    <textBlock ix="106">Anf.  60  ELVING ANDERSSON (c): Fru talman! Jag vill först tacka miljöministern för svaret på frågan, även om det inte var fullt så uttömmande som jag hade hoppats. De planer som finns från norsk sida på att gå in i Skagerrak och prospektera efter olja utgör ett väldigt allvarligt miljöhot. Skagerrak är ett av världens fiskrikaste havsområden. Det är ett av Europas viktigaste övervintringsområden för sjöfågel. Det utgör ur svensk synpunkt dessutom ett nationellt intresse vad gäller rörligt friluftsliv och rekreation på Bohuskusten, vilka skulle utsättas för risker och hot genom oljeutvinningsverksamhet i Skagerrak. Även vid normal drift sker det läckage vid oljeborrning. Det kommer ut olja. Risken för större utsläpp finns naturligtvis alltid. Skulle ett sådant ske kan det få helt oöverskådliga konsekvenser för den ekologiska balansen i Skagerrak. Miljöministern redovisar i svaret på ett bra sätt vad som har skett hittills. Det visar sig att man från norsk sida inte har velat föra denna diskussion på det sätt man borde ha gjort med den svenska regeringen. Man har inte ställt upp på samråd osv. Jag saknar miljöministerns och den nuvarande regeringens syn på verksamheten som sådan i svaret. Miljöministern säger att hon är medveten om den oro som finns. Delar miljöministern denna oro? Delar miljöministern min och många andras uppfattning om att Sverige med alla till buds stående medel måste agera gentemot Norge för att söka förhindra att verksamheten kommer till stånd i Skagerrak?</textBlock>
    <textBlock ix="107">Anf.  61  PER LAGER (mp): Fru talman! Statsrådet Anna Lindh! Jag skall inte upprepa det Elving Andersson har sagt, men jag kan tillägga att Skagerrak enligt många forskare är en soptunna. Där finns väldigt mycket krigsmateriel. Man har räknat ut att det är 170 000 ton. Av det är 5 000 ton senapsgas. Det finns polyaromatiska kolväten lagrade i djupbottnarna. Det kommer in förfärligt mycket skräp från Elbe och Rhen i vårt hav Skagerrak. Jag har varit väldigt engagerad i denna fråga. Väldigt många är engagerade. Alla utefter bohuslänska och norska kusten står på samma sida. Alla partier har ställt sig på samma sida. Statsrådet har svarat att ett samråd bör komma till stånd. Det skall självfallet komma till stånd. Man har redan fattat ett beslut i Stortinget. Regeringen skall göra en komplettering. Jag är rädd för att man inte säger nej kraftigt nog från svensk sida, utan att det blir fråga om att förhandla om hur mycket som skall släppas ut. Frågan är så viktig fråga för oss och för hela Sverige, tycker jag. Detta hav måste fredas för all framtid. Det är ett så viktigt hav. Det är en flodmynning för hela Norden.</textBlock>
    <textBlock ix="108">Anf.  62  Miljöminister  ANNA LINDH (s): Fru talman! Jag delar denna oro. Skagerrak är ett känsligt område, och det är oerhört viktigt att värna det. Svenska regeringen tycker också att det är mycket viktigt. Det är därför vi har begärt samråd. Den tidsplan som innebär att beslut skall fattas 1997 ger oss ordentligt med tid för att samla fakta och argument och för att ha samråd med den norska regeringen. Jag beklagar att inget samråd skedde innan propositionen lades fram i det norska Stortinget. Jag anser att vi skall ha ett samråd.</textBlock>
    <textBlock ix="109">Anf.  63  ELVING ANDERSSON (c): Fru talman! Jag tackar för det kompletterande svaret. Det är positivt att miljöministern säger att hon delar den oro hon vet finns inför denna verksamhet. Det är ett bra första steg. Det är bra att vi driver frågan kring ett samråd vidare. Jag tror att det krävs att vi tar i litet grand mot den norska staten. Där verkar man inte inte särskilt intresserad. Det är bra om vi gemensamt kan driva frågan. Vad vill vi att samrådet skall syfta till? Jag skulle gärna vilja ha ett klart uttalande från miljöministern om huruvida hon delar uppfattningen att vi från svensk sida måste agera för att oljeprospekteringen och oljeutvinningen i Skagerrak inte skall komma till stånd. Är det detta som är syftet med det samråd regeringen eftersträvar? Det skulle vara väldigt positivt med ytterligare klarlägganden på den punkten.</textBlock>
    <textBlock ix="110">Anf.  64  PER LAGER (mp): Fru talman! Jag tackar statsrådet. Jag vill komplettera med förslaget att regeringen skulle kunna ta upp frågan i Nordiska rådet om att freda Skagerack från borrningar efter olja och gas under överskådlig framtid. Detta är ett förslag som jag kommer att försöka driva vidare på många olika plan. Jag vill lämna över det till statsrådet. Jag hoppas att regeringen tar förslaget ad notam och driver frågan. Som jag ser det är det nog det enda som kan stoppa norrmännen i det här äventyret. Om man finner olja eller gas under provborrningarna går en exploatering av fyndigheterna inte att stoppa. Det finns så stora ekonomiska intressen bakom detta.</textBlock>
    <textBlock ix="111">Anf.  65  Miljöminister  ANNA LINDH (s): Fru talman! Jag har redan sagt att jag delar denna oro och att jag tycker att det här är en allvarlig fråga. Tiden gör det möjligt för mig, Elving Andersson och Per Lager att se vilka ytterligare insatser vi kan göra för att slippa det här problemet.</textBlock>
    <textBlock ix="112">Anf.  66  ELVING ANDERSSON (c): Fru talman! Jag tackar statsrådet för denna komplettering. Jag inser att vi nog inte kan komma så mycket längre i dag. Det här är en bra start på denna diskussion, även om jag gärna hade sett att miljöministern skulle ha varit ännu tydligare. Det är som sagt en bra start. Vi får väl anledning att diskutera frågan i olika fora. Jag hoppas att vi kan samla alla goda krafter för att få stopp på det här.</textBlock>
    <textBlock ix="113">Överläggningen var härmed avslutad.</textBlock>
    <textBlock ix="114">17 §  Svar på fråga 1994/95:81 om strandstädning i kustkommuner</textBlock>
    <textBlock ix="115">Anf.  67  Miljöminister  ANNA LINDH (s): Fru talman! Åke Carnerö har frågat mig vilka åtgärder jag ämnar vidta så att våra kustkommuner får någon form av ersättning för de kostnader som den årliga strandstädningen medför. Låt mig inledningsvis konstatera att nedskräpningen av Västkusten är ett allvarligt problem. Det pågår flera olika verksamheter för att minska problemet. Kommunerna i Bohuslän och Länsstyrelsen i Göteborgs- och Bohus län har utfört ett värdefullt arbete på området under de senaste åren. Inom ramen för statliga arbetsmarknadspolitiska åtgärder finns det möjlighet för kommunerna att få visst stöd till arbetsinsatser för att städa stränderna. Jag vill också nämna det arbete som i övrigt utförs både nationellt och internationellt. Stiftelsen Håll Sverige Rent bedriver ett kontinuerligt arbete i hela landet där man bl.a. engagerar skolklasser och föreningar i arbetet. Man har även ett internationellt erfarenhetsutbyte med Norge, Danmark och Storbritannien i frågorna. Sverige har vidare aktualiserat frågan internationellt inom ramen för Oslo-Pariskommissionens arbete. En kartläggning av problemet har utförts av Naturvårdsverket och planeras presenteras under kommissionens möte i december 1994. Några av de åtgärder som enligt uppgift kommer att föreslås är bl.a.: samordning av hamnavgifter, bättre kontroll och straffsanktionering till havs och ökad information till allmänheten.</textBlock>
    <textBlock ix="116">Anf.  68  ÅKE CARNERÖ (kds): Fru talman! Jag ber att få tacka statsrådet för svaret. Som statsrådet säger är nedskräpningen ett stort problem för Bohuskusten. Tråkigt nog verkar det som om mängden skräp ökar. Det handlar om allt möjligt skräp - även en hel del farligt avfall. Människor, djur och växtliv hotas. I en artikel i tidningen Bohuslänningen från den 18 oktober omnämns en båt som har tappat en container innehållande ett giftigt kemiskt bekämpningsmedel. Man kan nu befara att det skulle kunna driva upp till vår kust med havsströmmarna. Det kan då bli tal om mera noggrann sanering. Det handlar således inte bara om att plocka skräp. Det kostar naturligtvis mycket pengar att få bort skräpet och sanera. Det är inte skäligt att kustkommunerna ensamma skall stå för dessa kostnader. Efter att ha hört statsrådets svar skulle jag mera konkret vilja ha reda på - med tanke på den oro som finns - vilka konkreta åtgärder miljöministern vill vidta inför nästa år och i framtiden.</textBlock>
    <textBlock ix="117">Anf.  69  Miljöminister  ANNA LINDH (s): Fru talman! Det här handlar om att vi både skall åtgärda grundproblemet - nedsmutsningen till havs - och symtomen - att stränderna blir smutsiga och skräpiga. Som jag sade arbetar Sverige internationellt med denna fråga. Jag tror att det är mycket viktigt att vi fortsätter med det arbetet. Nationellt handlar det bl.a. om att ställa beredskapsmedel till förfogande. Det är så kommunerna har arbetat hittills. Frågeställaren säger att det finns anledning till oro, men jag tror inte det. Mina uppgifter säger att det inte finns någon anledning till oro. Det här kommer inte att ändras. Det kommer att finnas beredskapsmedel till förfogande för dessa uppgifter även i framtiden.</textBlock>
    <textBlock ix="118">Anf.  70  ÅKE CARNERÖ (kds): Fru talman! Det statsrådet säger är mycket glädjande och helt riktigt - det gäller att komma åt själva nedskräpningskällan. Jag skulle ändock vilja dra en parallell till oljesaneringen. Vi kan se på fördelningen av ansvar mellan olika myndigheter. Sjöfartsverket har ansvaret för förebyggande åtgärder. Kustbevakningen ansvarar för miljöräddningstjänst till sjöss. Det ankommer på kommunerna att bekämpa olja eller kemikalier som har flutit i land. Gränsen går i princip vid strandlinjen. Enligt räddningstjänstlagen är kommunerna under vissa förutsättningar berättigade till ersättning från staten för sanering vid oljeutsläpp. Anser miljöministern att det kan finnas skäl att göra en ändring av lagen så att man kan få ersättning, liknande den som utgår vid oljesanering, vid sanering och strandstädning i övrigt?</textBlock>
    <textBlock ix="119">Anf.  71  Miljöminister  ANNA LINDH (s): Fru talman! I dag kan jag inte - särskilt inte med tanke på de ekonomiska villkor vi lever under - utlova "nya" pengar eller lagändringar som skulle ge detta område större ekonomiska resurser. Däremot kan jag upprepa att mina kontakter säger att finns precis samma möjligheter att upprätthålla beredskapsresurser som tidigare.</textBlock>
    <textBlock ix="120">Anf.  72  ÅKE CARNERÖ (kds): Fru talman! Det är glädjande att det kommer att utgå någon form av ersättning eller hjälp - det behöver inte handla om pengar. Det behövs hjälp för att man skall kunna få bort skräpet. Eftersom det i de flesta fall inte går att finna någon som är skyldig till nedskräpningen gäller det att försöka påverka människorna i Sverige och i vår närmiljö i Europa. Jag hoppas att miljöministern får möjlighet att tillsammans med miljöministrarna i EU aktivt arbeta för detta. En början på det internationella arbetet kan vara att presentera den kartläggning som Naturvårdsverket har gjort.</textBlock>
    <textBlock ix="121">Överläggningen var härmed avslutad.</textBlock>
    <textBlock ix="122"> 18 §  Svar på fråga 1994/95:94 om slutförvaring av kärnbränsleavfall</textBlock>
    <textBlock ix="123">Anf.  73  Miljöminister  ANNA LINDH (s): Fru talman! Maggi Mikaelsson har frågat jordbruksministern om vilka åtgärder hon tänker vidta för att arbetslöshetssiffrorna inte skall styra beslut om var förstudier om konsekvenserna av förvaring av utbränt kärnbränsle skall göras. Arbetet i regeringen är så fördelat att det ankommer på mig att svara på frågan. Vid de beslut som regeringen kommer att fatta med anledning av lokaliseringen av ett slutförvar av använt kärnbränsle och kärnavfall kommer enbart säkerhets- och strålskyddsfrågorna att ha betydelse. Behovet av sysselsättning kommer inte att påverka regeringens beslut. Regeringen kommer under hösten att ta ställning till det kompletterande forskningsprogram - FUD- program 92 - som SKB lämnat in till Statens kärnkraftinspektion och som nu är föremål för remissbehandling. Regeringen avser då att fatta beslut om riktlinjer beträffande kriterier och metoder för val av platser lämpliga för slutförvar, till vägledning för såväl SKB som myndigheterna.</textBlock>
    <textBlock ix="124">Anf.  74  MAGGI MIKAELSSON (v): Fru talman! Jag vill be att få önska miljöministern välkommen till riksdagen. Jag hoppas att det skall gå bra med avfallsförvaringen, både när det gäller maskar och annat avfall. Jag vill tacka så mycket för svaret. Det är bra att det nu så tydligt kommer fram att miljöministern och regeringen anser att det enbart är säkerhetsaspekten och strålskyddsfrågorna som skall avgöra var avfallet skall förvaras. Jag håller helt med om att det är viktigt. Frågan om förvaring av kärnavfall är en del av kärnkraftsfrågan. Vi väntar fortfarande på ett svar på hur det skall bli med den. Det talas mycket tyst om kärnkraftsfrågan i dag. Det är självklart att det mest ansvarsfulla är att minska mängden avfall. Det gör man genom att påbörja avvecklingen. Bakgrunden till min fråga är att två kommuner, som i dag inte är kärnkraftskommuner, har ansökt om en förstudie för förvaring av utbränt kärnbränsle. Det gäller Malås och Storumans kommuner i Västerbotten. Kommunförbundets jurister har sagt att det är självklart att kommuner som visar intresse ligger litet bättre till när det är dags för det avgörande beslutet. Det är då allvarligt att det är arbetslöshetssiffrorna som har tvingat dessa båda kommuner att ta detta steg. I Malå var majoriteten mycket knapp. Ordförandens utslagsröst fällde avgörandet att man skulle begära att få en studie gjord. Det finns ju en risk att man har gjort ett misstag som man kommer att få betala väldigt dyrt för någon gång i framtiden. Därför vill jag fråga om man kan garantera att det här misstaget - många tycker nämligen i dag att det var just ett misstag som har fått konsekvenser som som man inte riktigt kunnat förutse - inte skall ligga till last för de här kommunerna när man slutligen skall avgöra var avfallet skall förvaras.</textBlock>
    <textBlock ix="125">Anf.  75  Miljöminister  ANNA LINDH (s): Fru talman! Jag kan bara än en gång understryka att en beredningsprocess pågår. Det är än så länge bara SKB som har ansvaret för beredningen när det gäller Storuman och Malå. Det har ännu inte gått så långt att det ens handlar om att förbereda det konkreta beslutet. Självfallet är det bara säkerhetsaspekter - inte sysselsättningsskäl - som ligger till grund för regeringens beslut.</textBlock>
    <textBlock ix="126">Anf.  76  MAGGI MIKAELSSON (v): Fru talman! I den ena kommunen är förstudien klar. Den är inte fullt klar i den andra kommunen. Man måste självfallet granska förstudierna väldigt noga när man skall se till hur man skall ta nästa steg. Här finns det ett stort problem, eftersom det rör sig om små och fattiga kommuner. Det finns inte pengar för att göra den här granskningen. Jag vill ställa en kompletterande fråga till miljöministern: Är miljöministern beredd att se till att det blir en annan instans än SKB som utför granskningen av förstudierna? Det kan ju rimligen inte vara lämpligt att det är den instans som har gjort förstudien som också skall granska dess lämplighet.</textBlock>
    <textBlock ix="127">Anf.  77  Miljöminister  ANNA LINDH (s): Fru talman! Än så länge rör det sig som sagt bara om förstudier. Men när SKB har kommit så långt i sina studier att man skall börja pröva frågan om val av plats skall det prövas dels enligt naturresurslagen, dels enligt kärntekniklagen. Det är regeringen som i båda fallen fattar beslut, som jag sade. Man kommer naturligtvis att involvera berörda parter. Då är det inte längre bara SKB som är ansvarigt för beredningsprocessen, utan då kommer fler att vara med i beredningsprocessen.</textBlock>
    <textBlock ix="128">Anf.  78  MAGGI MIKAELSSON (v): Fru talman! Jag tackar för det svaret. Jag kommer att följa den här frågan noggrant.</textBlock>
    <textBlock ix="129">19 §  Svar på fråga 1994/95:103 om bevarande av fjällnaturen</textBlock>
    <textBlock ix="130">Anf.  79  Miljöminister  ANNA LINDH (s): Fru talman! Ulf Björklund har frågat mig om jag avser att ta initiativ till en samlad strategi för utarbetande av ett hållbart nyttjande av fjällnaturen. Ett av problemen när det gäller markanvändningen i fjällvärlden är att det är så många aktörer som har anspråk på nyttjande av fjällen. Samtidigt har skilda myndigheter olika uppgifter att bevaka när det gäller utvecklingen i dessa områden. Naturvårdsverket har i samråd med bl.a. Jordbruksverket, inom ramen för konventionen om biologisk mångfald, nyligen redovisat en svensk landsstudie med en beskrivning av läget för den biologiska mångfalden i Sverige. I landsstudien beskrivs bl.a. påverkan på mångfalden i fjällen genom renskötsel, jakt och skotertrafik samt indirekta exploateringseffekter i fjällen som vägar och liknande. Regeringen har den 28 juli 1994 uppdragit åt Jordbruksverket att utarbeta aktionsplaner för biologisk mångfald avseende bl.a. rennäringen. Uppdraget skall redovisas senast den 1 juli 1995. Jordbruksverket har den 10 oktober 1994 redovisat en plan för renbetesinventeringar och lämpliga metoder för inventeringarna. Utredningen bereds för närvarande inom Jordbruksdepartementet. Sedan i somras pågår ett för Naturvårdsverket, Världsnaturfonden och länsstyrelserna i Kopparbergs och Jämtlands län gemensamt projekt med att följa vegetationens utveckling i fjällen, främst på kalfjället. Man avser att tolka och jämföra nytagna flygbilder med sådana som togs på 1970-talet. Preliminära resultat av projektet väntas vid årsskiftet, och slutresultat väntas om två år. Inom regeringskansliet bereds för närvarande tre utredningar rörande användningen av snöskotrar, nämligen Skoterkörning på jordbruks- och skogsmark, Snöskotern  i naturen och Projekt för översyn av skotertrafiken. Berörda länsstyrelser har vidare fått i uppdrag att göra en översyn om utökat skydd mot buller från snöskotrar och flyg i vissa fjällområden. Frågorna om barmarkskörning och småviltsjakt behandlades av riksdagen under den förra mandatperioden. Det framgår av vad jag nu har sagt att en hel del aktiviteter pågår som har direkt beröring med nyttjandet av fjällnaturen. Jag instämmer i att frågan om den på sina håll sargade fjällnaturen är en synnerligen viktig fråga. Mot bakgrund av den nuvarande situationen inom vissa delar av fjällvärlden kommer jag att ha som en av mina prioriterade uppgifter att noga följa utvecklingen. Som svar på Ulf Björklunds fråga vill jag avslutningsvis säga att jag har för avsikt att snarast inhämta en samlad problembeskrivning. Ett sådant underlag måste föreligga för att jag skall kunna föreslå åtgärder som kan leda till att markanvändningen i fjällvärlden inte utövas på ett sådant sätt att effekterna blir större än vad naturen tål.</textBlock>
    <textBlock ix="131">Anf.  80  ULF BJÖRKLUND (kds): Fru talman! Jag vill tacka miljöministern för svaret som jag i stort sett tycker är bra. Det är helt riktigt att det här finns många aktörer. Det är därmed faktiskt ett väldigt komplext problem att lösa. Som ensam minister har man kanske inte ens överblick över hela fältet. Som miljöministern själv påpekade anser faktiskt Världsnaturfonden och naturskyddsföreningarna att t.o.m. småviltsjakten, som det också hänvisas till här och som vi beslutade om förra mandatperioden, kan vara ett problem för den ekologiska balansen. Inte minst när det gäller jaktfalk, fjällräv och kungsörn pekar man på de faror och risker som finns utöver vad som självfallet gäller rennäringen och som direkt berör samerna. Samerna känner sig ju trots allt litet överkörda i den här frågan. De skulle väldigt gärna vilja vara med och presentera ett samiskt alternativ. Det hade varit intressant om miljöministern hade någon syn på det här med det samiska alternativet, nämligen att samebyarna eller sametinget i framtiden kan ges en möjlighet att, vid en utvärdering av småviltsjakten få ta över handläggningen av en utökad småviltsjakt. De borde få det psykologiska lyftet och stödet som det ändå innebär att ändå få vara med att administrera frågan. Det vore intressant att få höra om miljöministern har någon syn på den frågan, som ju ändå berör det här litet grand.</textBlock>
    <textBlock ix="132">Anf.  81  Miljöminister  ANNA LINDH (s): Fru talman! En av mina första åtgärder som miljöminister var faktiskt att begära ett underlag om situationen i fjällen. Jag blev  litet chockerad när jag såg hur många händer ansvaret var spritt på. Det är bra att många känner sig ansvariga. Men det är också en fara i att många känner sig ansvariga. Det är ju då svårt att få en samlad problembild. När det gäller just småviltsjakten är det nog i huvudsak min kollega jordbruksministern som måste svara på det. Men personligen kommer jag att göra allt, inklusive att titta på frågan om småviltsjakten, för att få fram en samlad problembeskrivning så att vi sedan också kan ta  fram ett samlat åtgärdsprogram. Eftersom jag tillhör de stora tillskyndarna av allemansrätten tycker jag också att det är viktigt att man noga ser över de problem som bl.a. allemansrätten ibland kan föra med sig.</textBlock>
    <textBlock ix="133">Anf.  82  ULF BJÖRKLUND (kds): Fru talman! I dagspressen de senaste veckorna har vi kunnat läsa just vad allemansrätten för med sig när det gäller slitage och erosionsproblem på marken, inte minst i många av fjällområdena i Härjedalen och i Jämtland. Det är självklart att det inte bara handlar om buller när det gäller snöskoter och över huvud taget fyrhjulingar ute i naturen. Det handlar om mycket mer än buller. Det handlar självfallet om fritidsintresset i det här fallet skall få väga tyngre än rennäringen när det gäller att nyttja markerna. Det här är naturligtvis ett problem som kräver ett samlat grepp. När det gäller betesinventeringen, som också nämns här, har självfallet samebyar - inte minst Tännäs sameby, och vi har i dag haft besök i bostadsutskottet av representanter från denna sameby - bekymmer med sina marker och med att över huvud taget ha tillräckligt med renbete. Renbetet sliter väldigt mycket på markerna. Det är markfrågor som behöver lösas. Det behövs stöd från Jordbruksdepartementet och från regeringen för att lösa markfrågorna i Tännäs sameby t.ex. Väger man in sådant här i tankarna, miljöministern? Tydligen har ju miljöministern övervägt detta.</textBlock>
    <textBlock ix="134">Anf.  83  Miljöminister  ANNA LINDH (s): Fru talman! Jag kan inte ge så konkreta besked i dag. Jag kan bara säga att det blir en av de många frågor som vi får titta på när det gäller hur vi skall klara fjällnaturen.</textBlock>
    <textBlock ix="135">20 §  Svar på fråga 1994/95:105 om en miljöbalk</textBlock>
    <textBlock ix="136">Anf.  84  Miljöminister  ANNA LINDH (s): Fru talman! Dan Ericsson har frågat mig om vilka ändringar jag ämnar göra i ett nytt förslag till miljöbalk. Det återkallade miljöbalksförslaget var inte tillräckligt tydligt i fråga om det skydd för miljön som bör gälla inom olika sektorer. Ambitionen bör också vara att den kritik som Lagrådet framförde bör tillgodoses. De frågor som mot bakgrund härav uppkommer bör belysas särskilt. Frågan om miljöbalkens utformning bereds därför vidare.</textBlock>
    <textBlock ix="137">Anf.  85  DAN ERICSSON (kds): Fru talman! Jag vill börja med att tacka miljöministern för svaret. Dess värre var det i stort sett helt innehållslöst. Min fråga grundar sig på vad miljöministern tidigare har sagt om miljöbalken. Den kritik som jag har uppfattat att Anna Lindh har mot denna miljöbalk gäller att vattenlagen saknas och att miljöorganisationerna skulle få talerätt. På dessa punkter hade vi lätt kunnat finna varandra. Det är väl inte obekant att kds har riktat en del kritik mot det liggande förslaget som är likalydande med den som jag tidigare har hört miljöministern uttala? Hur ligger det till med vattenlagen? I det betänkande som Miljöskyddskommittén lade fram var det faktiskt kds som drev frågan om att vattenlagen skulle vara med. Socialdemokraterna stöttade inte förslaget då. Nu kan vi bara konstatera att det skulle ta oändligt mycket längre tid att få fram en miljöbalk om vattenlagen skall inkorporeras. Det handlar om flera år. Det hade varit bra om vi hade gjort det från början. Jag tycker minst sagt att det låter märkligt att man nu vill göra det när man tidigare har motarbetat det. Frågan om miljöorganisationernas talerätt hade vi också kunnat lösa. En majoritet i kommittén var för i den frågan. Jag tror att det även finns en sådan majoritet här i kammaren. Det hade varit lätt att göra dessa justeringar i utskottsbehandlingen och i kammaren. Frågan är varför miljöministern på detta sätt medvetet försenar hela lagstiftningsarbetet. När kommer vi att få ett eventuellt nytt förslag på riksdagens bord? I det svar som jag fick sades det ingenting om vilka konkreta punkter det handlar om. Jag skulle gärna vilja veta mer konkret vad ministern vill ändra på i miljöbalken. Jag väntar fortfarande spänt på ett svar.</textBlock>
    <textBlock ix="138">Anf.  86  Miljöminister  ANNA LINDH (s): Fru talman! Baserat på vad Dan Ericsson säger tror jag att vi kommer att få lätt att komma överens om den nya miljöbalken. Det handlar konkret bl.a. om en sammansmältning av miljö- och hälsoskyddssreglerna och om delar av vattenlagen som rör miljön, som bör finnas i miljöbalken. Det handlar om att det bör finnas en koppling till de areella näringarna i miljöbalken och om miljöorganisationernas talerätt, som Dan Ericsson nämnde. Det handlar också om det som Lagrådet sade, nämligen att man bör samordna straffbestämmelserna i miljöanknutna lagar utanför miljöbalken. Detta är tillräckligt många och svåra frågor. Det går tyvärr inte att ta upp alla dem i samband med utskottsbehandlingen. Om det hade gått hade jag naturligtvis valt den vägen. Jag räknar med att dessa förändringar innebär att balken kommer att försenas ett till ett och ett halvt år. Det är beklagligt, men det är viktigare att det blir en bra miljöbalk, även om den kommer något senare, än att det blir en dålig och otydlig miljöbalk.</textBlock>
    <textBlock ix="139">Anf.  87  DAN ERICSSON (kds): Fru talman! Nu fick vi ett första konkret besked. Det gäller tidpunkten. Det skall alltså kunna dröja ända upp till ett och ett halvt år innan vi har ett nytt förslag liggande på bordet. Det innebär att ett ikraftträdande kanske kommer att kunna ske i slutet av mandatperioden. Detta är ett besked som jag tror att inte minst Miljöpartiet undrar över. Såvitt jag förstår var Miljöpartiets enda egentliga krav, när ni diskuterade i regeringsförhandlingarna, att denna miljöbalk skulle dras tillbaka. Det är i sig mycket märkligt, i och med att vi nu har fått fram ett samlat förslag till en miljölagstiftning. De punkter som Anna Lindh nu räknar upp låter väldigt komplicerade, men både Anna Lindh och jag vet att underlaget finns. Det finns i Lagrådet. Det finns i förarbetena i Miljöskyddskommittén. Om den politiska viljan hade funnits att finna en uppgörelse hade vi kunnat ordna det, men nu vet vi besked. Miljölagstiftningen kommer att dröja. Det kommer inte att bli en modern och effektiv samordnad miljöbalk på flera år. Det hade kunnat gå fortare om vi hade kunnat få en behandling här. Detta tror jag är ett besked som inte minst miljörörelsen är mycket negativ till.</textBlock>
    <textBlock ix="140">Anf.  88  Miljöminister  ANNA LINDH (s): Fru talman! Problemet är att vi över huvud taget inte hade fått en modern och bra miljölagstiftning om vi bara hade gjort några smärre korrigeringar i den föreslagna miljöbalken. Förslaget var inte i ett sådant skick. För att få en sådan lagstiftning är vi tvungna att göra om en del av arbetet. Därvid kommer vi att ta hänsyn till en hel del av den kritik som bl.a. kds hade mot det urvattnade förslag som lades fram om miljöbalken. Jag tror att Dan Ericsson kommer att vara nöjd med att se en miljöbalk som är betydligt bättre än den föreslagna. Vi räknar alltså med att ikraftträdandet kan bli försenat ca 1,5 år. Vi kommer inte att göra större förändringar när det gäller miljöbalken än att det fortfarande kommer att handla om en rimlig tidsperiod. Det är fullständigt omöjligt att göra så pass stora ändringar i utskottsbehandlingen, om man inte vill riskera att det blir en dålig lag.</textBlock>
    <textBlock ix="141">Anf.  89  DAN ERICSSON (kds): Fru talman! Alla som ser huvudbetänkandet och ytterligare ett antal betänkanden som har kommit från Miljöskyddskommittén måste ändå inse att det har lagts ned ett omfattande arbete. Det har skrivits bra förslag. Det handlar om ett sätt att ändå sammanjämka olika lagstiftningar för att det skall bli en effektiv miljölagstiftning. Ingen har väl i detta arbete trott att miljöbalken skulle bli fullkomlig redan från början? Jag tror att man hela tiden kommer att få revidera och förbättra. Det allvarliga är nu att det blir en sådan försening. Det innebär att det inte blir en samordnad miljölagstiftning. Det blir inte en skärpt miljölagstiftning. Det blir inga verkande rättsregler. På en rad punkter innebär det att det kommer att stå still på miljöområdet ytterligare, som miljöministern säger, minst ett och ett halvt år. Jag hinner säga ytterligare en sak. Det gäller preskribtionstiden för miljöbrott. Vi var överens i Miljöskyddskommittén när det gällde den frågan. Det fanns en majoritet för att den preskribtionstiden skulle förlängas. Den frågan har jag saknat i detta förslag. Jag hoppas att miljöministern vill ta med den.</textBlock>
    <textBlock ix="142">Anf.  90  Miljöminister  ANNA LINDH (s): Fru talman! Det är glädjande att vi kommer att fortsätta att bereda miljöbalken. Då finns det möjligheter att göra ytterligare kompletteringar av det slag som Dan Ericsson föreslår. Därmed är jag, som sagt, övertygad om att det kommer att bli en betydligt bättre miljöbalk.</textBlock>
    <textBlock ix="143">Överläggningen var härmed avslutad.</textBlock>
    <textBlock ix="144">21 §  Svar på fråga 1994/95:20 om avvisning av bosnier till Kroatien</textBlock>
    <textBlock ix="145">Anf.  91  Statsrådet LEIF BLOMBERG (s): Fru talman! Gustaf von Essen har frågat mig om det är säkerställt att inga bosnier med kroatiska pass som avvisas från Sverige till Kroatien sänds vidare till Bosnien. Jag vill börja med att påpeka att den kategori asylsökande som Gustaf von Essen syftar på såväl har bosniskt som kroatiskt medborgarskap. Om de inte vore kroatiska medborgare skulle de inte erhålla kroatiska pass. Jag vill även påpeka att såväl regeringen som de ansvariga myndigheterna, Statens invandrarverk och Utlänningsnämnden, noga följer utvecklingen i det f.d. Jugoslavien. Bl.a. har delegationer med företrädare för såväl regeringskansliet som myndigheterna besökt Kroatien för att vinna klarhet i den fråga som Gustaf von Essen ställt. Det har i samband med dessa besök från kroatiskt håll försäkrats att ingen med kroatiskt medborgarskap tvångsvis sänds till Bosnien-Hercegovina. Ett sådant tvångsvis återsändande skulle vara i strid med kroatisk lagstiftning. Kroatiens utrikesminister har i brev till Sveriges Kroatienambassadör framhållit att Kroatien tar emot alla kroatiska medborgare och tar hand om dem oavsett var de varit bosatta. Företrädare för regeringskansliet och myndigheterna har vidare varit i kontakt med FN:s flyktingkommissariat, UNHCR, Internationella Röda kors-kommittén m.fl. internationella organ och har av dessa inte fått uppgifter som på någon punkt motsäger de uppgifter som kroatiska företrädare lämnat. Mitt svar blir därför att inga bosnier med kroatiskt medborgarskap tvångsvis sänds vidare från Kroatien till Bosnien-Hercegovina sedan de avvisats från Sverige till Kroatien. Jag vill avslutningsvis åter understryka att regeringen liksom ansvariga myndigheter noga följer frågans utveckling.</textBlock>
    <textBlock ix="146">Anf.  92  GUSTAF VON ESSEN (m): Fru talman! Jag tror att frågan är mer komplicerad än vad det här svaret kan ge vid handen. Många av bosnierna med kroatiska pass har fått passen som en sorts livlina. De kan inte komma ut ur Bosnien på något annat sätt. Eftersom de är kroater boende i Bosnien har de också fått en chans att få bosniska pass. Det är intressant att notera att de av kroaterna inte betraktas som fullvärdiga kroatiska medborgare utan som kroater boende i Bosnien. Det innebär att de inte har något fullgott skydd när de återförvisas. Det stämmer att representanter från myndigheterna nu har varit där nere. Ambassadören ger sina rapporter. Jag har också en rapport från Caritas som var nere under förra veckan. Jag tror att Caritas har redovisat sina synpunkter till invandrarministeriet. Caritas har också varit på Invandrarverket här i dag. Jag vill säga att det icke är säkerställt att bosnier med kroatiska pass i praktiken inte återsänds till Bosnien. Det sker inte med tvång, kedjor och handfängsel. Det sker därför att de inte bereds en möjlighet att i praktiken vistas i Kroatien när de har kommit dit ner. Frågan är om inte kroaterna egentligen betraktar de kroatiska områdena i Bosnien såsom varande just Kroatien. Därför tycker de att de kan sända tillbaka dessa personer till Bosnien. Jag menar att det inte är säkerställt. Jag hoppas att invandrarministern är beredd att här uttrycka en förhoppning att få upp några fall till praxisbedömning så att invandrarministern kan få titta på detta igen.</textBlock>
    <textBlock ix="147">Anf.  93  Statsrådet LEIF BLOMBERG (s): Fru talman!  I våra undersökningar och de kontakter som vi haft i dessa sammanhang har det inte framkommit, som jag redovisade i mitt svar, några som helst grunder för att kunna säga att det sker ett tvångsvis återsändande. Däremot vet vi att det finns människor som återvänder frivilligt. De försäkringar och de rapporter som vi har fått både från regeringshåll i Kroatien och från myndigheter och organisationer har varit entydiga, och det är att det inte sker några tvångsvisa återsändanden. Vi har ingenting annat att gå på än alla dessa uppgifter, och de är samstämmiga. Därför menar vi att vi har säkerställt att det inte sker några tvångsvisa återsändanden.</textBlock>
    <textBlock ix="148">Anf.  94  GUSTAF VON ESSEN (m): Fru talman! Låt oss först konstatera att vi möjligen skulle kunna vara överens på en punkt, nämligen att de bosnier med kroatiska pass som finns i Kroatien inte har samma medborgerliga rättigheter som de kroater som är uppväxta och har bott i Kroatien. Det finns alltså en viss skillnad, och det tror jag vi kan vara överens om. Det är det ena. Det andra är att avvisade bosnier med kroatiska pass inte får chans till ett uppehälle, möjligheter till jobb eller möjligheter till vistelse. Deras invandrarverk har sagt att människor kan återvända till de säkra områdena inne i Bosnien, även om de har kroatiska pass, och man gör allt för att de skall komma dit. Det framgår mycket klart av den rapport som har givits. Detta gör att vi nog skall betrakta den här frågan mycket mer noggrant och inte bara hålla oss till semantik. Det är inte tvång i den bemärkelsen att man i handfängsel för dessa människor över gränsen, men i praktiken är det ett sorts tvång.</textBlock>
    <textBlock ix="149">Anf.  95  Statsrådet LEIF BLOMBERG (s): Fru talman! Jag kan försäkra Gustaf von Essen att vi tar detta på mycket stort allvar och har mycket seriösa kontakter. Det är inte så att myndigheterna förfuskar rapporter eller på annat sätt försöker dölja och undanhålla fakta. Det är inte så. Vi tar detta mycket seriöst. Det är för dessa människor mycket väsentliga frågeställningar som Gustaf von Essen har tagit upp, och jag har gett det svar jag kan ge.</textBlock>
    <textBlock ix="150">Anf.  96  GUSTAF VON ESSEN (m): Fru talman! I andra sammanhang, vid utfrågningar beträffande situationen i Kosovo och liknande, fru talmannen har själv varit med vid dessa, har det efterfrågats att vi nu skall lyssna på frivilligorganisationernas olika uppgifter. De gör ju sina egna utredningar. Här har de levererat synpunkter som är så pass klara att man verkligen måste ta dem på allvar. Jag hoppas att invandrarministern är beredd att pröva ytterligare några praxisfall, om det kommer upp sådana, för att säkerställa att det inte sker något som är egendomligt utifrån vår utlänningslagstiftning. Jag är litet oroad över de händelser som nu inträffat. Vi måste nu vara beredda att en gång till titta ordentligt på detta.</textBlock>
    <textBlock ix="151">Överläggningen var härmed avslutad.</textBlock>
    <textBlock ix="152">22 §  Svar på fråga 1994/95:77 om behandlingen av asylsökande i väntan på beslut om utvisning</textBlock>
    <textBlock ix="153">Anf.  97  Statsrådet LEIF BLOMBERG (s): Fru talman!  Juan Fonseca har frågat mig om jag kommer att medverka till en förändring så att asylsökande inte sätts i fängelse i avvaktan på beslut om utvisning ur landet. Jag utgår från att Juan Fonseca i sin fråga syftar på de utlänningar som fått av- eller utvisningsbeslut, och som i avvaktan på verkställighet har tagits i förvar. Inledningsvis vill jag poängtera att ett förvarsbeslut är en ingripande åtgärd för den enskilde individen och får därför bara förekomma i situationer där det är oundgängligen nödvändigt. Förutsättningarna för att ta en utlänning i förvar är därför noga preciserade i utlänningslagen. Det är polismyndigheten som är ansvarig för verkställandet av ett förvarsbeslut, och de har ett antal olika typer av förvarslokaler till sitt förfogande. Dels finns särskilda förvarslokaler som t.ex. den i Carlslund, dels använder man sig av polisarrest vid korta förvar, samt allmänna häkten och kriminalvårdsanstalter. I mars 1994 beviljade den dåvarande regeringen polisen medel för iordningställande och drift av särskilda förvarslokaler för utlänningar med avvisningsbeslut. Särskilda förvarslokaler finns nu i Carlslund, Marieberg utanför Karlstad och Flen. Iordningställande av lokaler pågår också i Göteborg och Malmö. Min uppfattning är att det naturligtvis är de särskilda förvarslokalerna som skall användas i första hand, och endast i undantagsfall bör man inkvartera någon i häktet eller på kriminalvårdsanstalt. Av de uppgifter som nått mig har jag förstått att t.ex. förvarslokalen i Flen inte används i full utsträckning. Detta är enligt min mening något förvånande, när det samtidigt finns utlänningar tagna i förvar på Kronobergshäktet. Avslutningsvis kan nämnas att en särskild utredare för närvarande gör en översyn av verkställighetsfrågor. I hans uppdrag ingår bl.a. att närmare utreda om bevakning och drift av förvarslokaler även på längre sikt bör vara en uppgift för polisen eller om det finns andra alternativ.</textBlock>
    <textBlock ix="154">Anf.  98  JUAN FONSECA (s): Fru talman!  Jag vill tacka invandrarministern för svaret. Jag är i det stora hela överens med invandrarministern. Men jag saknar något slags uttryck från invandrarministern att det är viktigt att samhället visar respekt för de människor som kommer till vårt land och söker asyl, oberoende av de motiv som dessa människor har. Genom att sätta asylsökande som väntar på utvisningsbeslut i fängelse kan allmänheten tro att dessa människor har begått kriminella handlingar i vårt land. Detta kan leda till att människor kan få uppfattningen att asylsökande kan behandlas som brottslingar. I ett rättssamhälle skall man på ett civiliserat sätt säga nej till en ansökan om man anser att det saknas grund för asyl. Att säga nej är inte detsamma som att sätta människor i fängelse. Jag är väldigt glad att Leif Blomberg har konstaterat att det finns andra alternativa lokaler för att ta människor i förvar och att de inte skall sättas direkt i fängelse.</textBlock>
    <textBlock ix="155">Anf.  99  Statsrådet LEIF BLOMBERG (s): Fru talman!  Jag vill gärna hålla med Juan Fonseca om att vi skall vissa respekt för människor även i sådana här situationer. Jag har ingen annan uppfattning. Det är bl.a. mot den bakgrunden som polisen fick anvisat särskilda medel för att iordningställa särskilda förvarslokaler och undvika att dessa människor skulle vistas i fängelsemiljö, utan de skulle i stället få en annan miljö. Jag tycker att det är beklagligt att de lokaler som man nyligen har iordningställt inte utnyttjas.</textBlock>
    <textBlock ix="156">Anf.  100  JUAN FONSECA (s): Fru talman!  Med detta förväntar jag mig att invandrarministern omedelbart kommer att se till att de alternativa lokaler som finns används i stället för fängelse för de människor som väntar på avvisningsbeslut.</textBlock>
    <textBlock ix="157">Anf.  101  Statsrådet LEIF BLOMBERG (s): Fru talman!  Det är Utlänningsnämnden och/eller Invandrarverket som bestämmer om en person skall tas i förvar. Det är polisen som verkställer besluten. Alltså är detta en fråga för polisen att hantera. Jag har försökt beskriva hur hela hanteringen går till. Det finns lediga lokaler till förfogande till detta ändamål för personer i den situation som dessa utlänningar befinner sig i.</textBlock>
    <textBlock ix="158">Anf.  102  JUAN FONSECA (s): Fru talman! Jag är nöjd med svaret.</textBlock>
    <textBlock ix="159">Överläggningen var härmed avslutad.</textBlock>
    <textBlock ix="160"> 23 §  Svar på fråga 1994/95:85 om länderbedömningar vid behandling av asylansökningar</textBlock>
    <textBlock ix="161">Anf.  103  Statsrådet LEIF BLOMBERG (s): Fru talman!  Ulla Hoffmann har frågat mig vilka åtgärder regeringen kommer att vidta för att Statens invandrarverk och Utlänningsnämndens bedömningar av de mänskliga rättigheterna i ett land inte skall stå i strid med de bedömningar regeringen gör. Frågan har en direkt koppling till den bangladeshiska författarinnan Taslima Nasrin. Sedan den 1 januari 1992 är det Invandrarverket och Utlänningsnämnden som har att handlägga asylansökningar. Varje sådan ansökan avgörs individuellt mot bakgrund av de skäl som den asylsökande framför. En förutsättning för prövningen är vidare länderkunskapen. Invandrarveket och Utlänningsnämnden följer ständigt utvecklingen och förändringen i t.ex. Bangladesh. Man inhämtar information från så många olika källor som möjligt, och det är myndigheternas uppgift att göra en samlad bedömning av all information av läget i landet. Invandrarverket avser också att vid månadsskiftet göra en informationsresa till Bangladesh för att ta reda på den aktuella situationen.Jag vill här tillägga att en allmänt svår situation i ett visst land inte betyder att varje enskild asylsökande har skyddsbehov och skall få stanna i Sverige eller omvänt att förföljelse och trakasserier av vissa enskilda personer alltid uttrycker en allmän repression av oppositionella i landet i fråga. Härtill kommer, som jag tidigare sagt, att varje ärende avgörs individuellt. Såväl Invandrarverket som Utlänningsnämnden har möjlighet att överlämna ett ärende till regeringen för prövning om de anser att regeringen bör ta ställning i en viss fråga. För närvarande pågår en utredning rörande regeringens ansvar för styrningen av praxis i utlänningsärenden och prövningsförfarandet vid ansökan om uppehållstillstånd. Utredaren skall här särskilt belysa hur nuvarande styrmedel fungerar och överväga vilka styrmedel regeringen bör ha i utlänningsärenden. Detta utredningsarbete skall vara avslutat senast den 31 mars 1995.</textBlock>
    <textBlock ix="162">Anf.  104  ULLA HOFFMANN (v): Fru talman! Jag får tacka statsrådet Blomberg för svaret, trots att det faktiskt inte helt och hållet besvarade min fråga. I Bangladesh finns en speciallag, Special Powers´ Act, SPA, och en terroristlag, och enligt SPA kan den som misstänks ha begått en skadlig handling som skulle kunna äventyra den allmänna säkerheten eller ordningen gripas och hållas fängslad utan någon rättslig prövning. Medlemmar i oppositionspartier grips och hålls fängslade, och fram till i juni 1993 hade 1 300 människor gripits och 90 rannsakats med stöd av terroristlagen. Människor torteras till döds i häktet, och inga utredningar görs. Med stöd av SPA grips och avrättas människor utomrättsligt. Många människor dödas också av säkerhetsstyrkorna under oklara omständigheter. Dessutom, ovanpå detta, rannsakar och dömer byråden människor till spöstraff och dödsstraff. Byråden tillämpar en islamisk lagstiftning, och trots att byrådens verksamhet strider mot civilrätten i Bangladesh underlåter myndigheterna att vidta några som helst åtgärder för att förhindra dessa egenmäktiga bestraffningar. Mot den bakgrunden är det helt förståeligt att den borgerliga regeringen gav Taslima Nasrin en fristad i Sverige. Vad som däremot blir helt obegripligt är att andra flyktingar från Bangladesh i situationer som liknar den berömda författarinnans förvägras asyl i Sverige. Genom Taslima Nasrin visar Sverige att vi aktivt försvarar yttrandefriheten och de mänskliga rättigheterna, men det försvaret bör enligt min mening utsträckas till att gälla alla flyktingar från Bangladesh i samma eller liknande situation. Det borde med andra ord finnas en samsyn hos regeringen, Utlänningsnämnden och Invandrarverket. Jag har gått igenom asylansökningar från personer från Bangladesh som har avslagits av Utlänningsnämnden och Invandrarverket. De visar just på bristen i samsyn mellan regeringens ståndpunkt å ena sidan och Utlänningsnämndens och Invandrarverkets bedömningar å andra sidan vad gäller de allvarliga kränkningar av yttrandefriheten och de mänskliga rättigheterna som just nu pågår i Bangladesh. Jag förutsätter alltså att regeringen är lika intresserad som jag av att de signaler vi ger är entydiga vad gäller försvaret av just de mänskliga rättigheterna och yttrandefriheten.</textBlock>
    <textBlock ix="163">Anf.  105  Statsrådet LEIF BLOMBERG (s): Fru talman! Jag är ense med Ulla Hoffmann om att det är viktigt att vi ger tydliga signaler och att vi står upp till försvar för de mänskliga rättigheterna. I den frågan har jag ingen annan uppfattning. Det är väldigt viktigt att notera att det i varje enskilt fall prövas om den sökande har rätt till asyl eller inte. Det bedöms utifrån den berättelse som den asylsökande själv har att avge, och därefter fattat man beslut. Jag försökte i mitt svar beskriva det här på ett tydligt sätt. Genom att representanter från Invandrarverket reser ner till Bangladesh inom loppet av någon eller några veckor, kommer vi att kunna få klarhet i om situationen i landet är en annan än vad vi har utgått ifrån i våra bedömningar. Vi borde på detta sätt kunna få större klarhet i hurdant läget faktiskt är där nere och också få en rapport som kan ligga till grund för Invandrarverkets bedömning av fall som gäller asylsökande från Bangladesh.</textBlock>
    <textBlock ix="164">Anf.  106  ULLA HOFFMANN (v): Fru talman! Det gläder mig att statsrådet har den inställningen. Jag har hämtat min information från Amnesty International, men läser man i Utlänningsnämndens praxis ser man att uppgifterna där inte ser likadana ut. Det finns alltså ingen överensstämmelse. Det är viktigt att det blir en överensstämmelse, en samsyn, att inte regeringen säger en sak och de olika nämnderna sedan säger någonting annat. Jag ser fram emot att en större samsyn kanske kommer till stånd efter den resa som representanter från Invandrarverket gör.</textBlock>
    <textBlock ix="165">Överläggningen var härmed avslutad.</textBlock>
    <textBlock ix="166">24 §  Svar på fråga 1994/95:86 om avvisning av asylsökande</textBlock>
    <textBlock ix="167">Anf.  107  Statsrådet LEIF BLOMBERG (s): Fru talman! Ulla Hoffmann har frågat mig vilka åtgärder regeringen kommer att vidta med anledning av att en peruansk medborgare som avvisats från Sverige gripits vid ankomsten till hemlandet Som Ulla Hoffmann säkert känner till kan jag som statsråd inte gå in och kommentera ett enskilt ärende. Jag vill dock upplysa om att enligt den information jag erhållit har till Statens invandrarverk inlämnats en ansökan om att personen i fråga skall tas ut på flyktingkvoten. Invandrarverket har nu att självständigt pröva denna ansökan.</textBlock>
    <textBlock ix="168">Anf.  108  ULLA HOFFMANN (v): Fru talman! Jag får tacka statsrådet Blomberg för det svaret. Jag är medveten om att regeringen inte kan kommentera ett enskilt fall, men Aponte är inget enskilt fall. Hos Solnapolisen sitter ytterligare en man från Peru med avvisningsbeslut. Hans och andra peruaners situation är liknande. Om Utlänningsnämnden avslår hans överklagan riskerar han att bli ett nytt Aponte-fall. Liksom statsrådet Blomberg är ny på sin post är jag ny i riksdagen, och jag får därför lägga ner mycket möda för att sätta mig in i olika ärenden. Det var för mig glädjande att finna Socialdemokraternas reservation vad gäller förra regeringens handläggning av asylsökande från Peru efter en anmälan till KU av Vänsterpartiet och Socialdemokraterna. De socialdemokratiska ledamöterna ansåg så sent som i maj i år att förra regeringen "har underskattat det förtryck och den rättslöshet som enligt samstämmiga rapporter råder i Peru." Man menade vidare att statsrådet Birgit Friggebo därför inte kunde undgå kritik för handläggningen av de aktuella asylärendena. Socialdemokraterna ansåg att Friggebo inte tog tillräcklig hänsyn till uppgifterna om att återvändande arresterades vid återkomsten till Peru, och det är precis vad som hänt Aponte. Det är svårt att rätta till ett misstag, men det finns tre saker den nya regeringen kan göra för Aponte. För det första kan man engagera den svenska ambassaden, så att man därifrån besöker honom för att därmed undvika tortyr. För det andra kan man betala advokatkostnaderna. Enligt en rapport från Peru är det nämligen förenat med livsfara för advokater att engagera sig i fall liknande Apontes. För det tredje kan man informera Invandrarverket och Utlänningsnämnden om innehållet i den reservation angående förtrycket och rättslösheten i Peru som den socialdemokratiska gruppen i KU avlämnade i maj 1994. Den borgerliga regeringen såg till att Sverige hamnade i Amnesty International´s senaste årsrapport, och anledningen är en utvisning till Peru. Det är ingen merit. Jag förutsätter att den socialdemokratiska regeringen inte har någon som helst önskan att meritera sig på samma sätt genom att inte handla vad gäller Aponte och hans landsmän.</textBlock>
    <textBlock ix="169">Anf.  109  Statsrådet LEIF BLOMBERG (s): Fru talman! Jag kan inte gå in och kommentera enskilda ärenden. Aponte, det fall som åberopas här, är ett enskilt ärende, och den person som sitter och väntar på besked är också ett enskilt ärende. Jag kan inte kommentera dessa. Jag har självfallet ingen annan uppfattning än att det, om en person grips, är väldigt viktigt för oss att i medmänsklighetens anda via våra ambassader och på annat sätt bevaka att övergrepp inte begås och att de mänskliga rättigheterna inte åsidosätt. Det är själklart.</textBlock>
    <textBlock ix="170">Anf.  110  ULLA HOFFMANN (v): Fru talman! Jag instämmer i det. De beslut som vi ser i dag på det här området är ju rester eller ett utflöde av den borgerliga regeringens flyktingpolitik. Jag ser därför fram emot att Invandrarverket och Utlänningsnämnden får del av den socialdemokratiska reservationen just vad gäller läget i Peru. Jag tror nämligen att det är väldigt viktigt. Jag ser också fram emot att en förändring kan komma till stånd vad gäller behandlingen av flyktingarna från Peru.</textBlock>
    <textBlock ix="171">Överläggningen var härmed avslutad.</textBlock>
    <textBlock ix="172"> 25 §  Svar på fråga 1994/95:84 om åtgärder mot segregerat boende</textBlock>
    <textBlock ix="173">Anf.  111  Statsrådet ANNA HEDBORG (s): Fru talman! Inger Lundberg har frågat statsrådet Jörgen Andersson om han är beredd att ta initiativ till konkreta åtgärder för att bryta segregationen i boendet. Frågan har överlämnats till mig. Jag vill inledningsvis framhålla att jag delar den oro för ökade segregationstendenser i vissa stadsdelar och bostadsområden som Inger Lundberg ger uttryck för i sin fråga. Socialstyrelsen har i sin "Social rapport 1994" pekat på att kommunala besparingar får störst genomslag i delområden med hög koncentration av invandrare, ekonomiskt svaga grupper och människor med psykosociala problem. Socialstyrelsen framhåller att mycket talar för att de negativa utvecklingstendenserna i sådana områden förstärks. Mot bl.a. den bakgrunden tillkallade dåvarande socialministern en särskild utredare med uppgift att belysa och analysera den sociala utvecklingen i ett antal bostadsområden i storstadsregionerna. Utredaren skall därutöver föreslå eventuella åtgärder på såväl det centrala som det lokala och regionala planet för att förändra en dålig situation och bryta en negativ utveckling. Jag har funnit att jag kan ställa mig bakom intentionerna i utredningsdirektiven. Utredningen kommer att ges de resurser som krävs för att den skall kunna fullfölja sitt uppdrag.</textBlock>
    <textBlock ix="174">Anf.  112  INGER LUNDBERG (s): Fru talman! Jag vill tacka statsrådet för svaret. Det är utomordentligt angeläget att det vidtas åtgärder mot segregationen. Under senare år finns det starka indikationer på att segregationen har ökat. Det beror på ökade klyftor i samhället, men också på att många av samhällsplaneringsinstrumenten rustats ner, att allmännyttan har fått en roll som ett företag bland andra företag på marknaden, att bostadsanvisningslagen tagits bort och att skattepolitiken utvecklats så att det lönar sig att flytta till mer välbärgade och kanske lugnare områden. Det behövs åtgärder inom hela samhällssektorn. Det måste till mycket kraftfulla åtgärder för att ett land skall kunna bryta så allvarliga segregationstendenser som de som finns i vårt land. Jag tyckte att det var skönt att statsministern skrev i regeringsdeklarationen att det inte får finnas ett Sverige för dem och ett Sverige för oss. Han avsåg där invandrarpolitiken, men jag tror att man kan sätta det epitetet på utvecklingen i samhället som helhet. Det är bra att det skall göras en utredning om segregationen. Men jag vill peka på vikten av att man inte bara tittar på konsekvenser av besparingar och sådant. Det är viktigt att det tas ett helhetsgrepp när det gäller bostadspolitiken. Man får inte bara se på de tre egentliga storstadsområdena. Det är också viktigt att man tittar på Uppsala, Örebro, Karlstad, Linköping och Västerås. Dessa tendenser finns i hela Sverige. De finns i Karlskoga och kanske i Borlänge. De är utomordentligt allvarliga. Därför vill jag fråga om dessa utredningar kommer att vägas samman med en större och mer genomgripande bostadspolitisk utredning.</textBlock>
    <textBlock ix="175">Anf.  113  Statsrådet ANNA HEDBORG (s): Fru talman! Jag håller helt med Inger Lundberg om att det finns tendenser i samhällsutvecklingen som är mycket oroande. I den här sociala rapporten visar det sig t.ex. ganska tydligt att svenska barn i allmänhet inte får det sämre, men de barn som har det sämst får det sämre. Och det är just ett uttryck för hur olika fenomen lagras ovanpå varandra och drabbar samma grupp, dvs. segregation. Jag kan försäkra att den nya regeringen ser detta som ett mycket viktigt område att ta itu med och ta reda på hur det förhåller sig för att sedan återkomma och föreslå åtgärder över hela fältet.</textBlock>
    <textBlock ix="176">Anf.  114  INGER LUNDBERG (s): Fru talman! Jag tycker att det är skönt att höra det. Det är också skönt att höra med vilket allvar statsrådet och regeringen som helhet ser på segregationsfrågorna. Det är så lätt att man tappar bort dem, att man inte ser dem när man diskuterar skattepolitik och att man inte ser att det också behövs kraftfulla fysiska åtgärder. Det är mycket som talar för att det kommer en hel del ganska kraftfulla insatser på bostadsområdet för att motverka problemen med arbetslösheten. Finns det en beredskap att då även ta upp en diskussion om åtgärder för att bryta segregationen?</textBlock>
    <textBlock ix="177">Anf.  115  Statsrådet ANNA HEDBORG (s): Fru talman! Det är mycket viktigt att man tar varje tillfälle i akt, precis som Inger Lundberg säger. Det som ger segregation är i mycket hög grad en brist på helhetsyn och gemensamt ansvarstagande för helheten. Det är lika viktigt att man tänker på att ett samhälle skall fungera för alla människor i varje delområde av den sociala välfärdspolitiken. Inom alla politikområden är det naturligt att ta hänsyn till den generella välfärdspolitikens krav och behov.</textBlock>
    <textBlock ix="178">Anf.  116  INGER LUNDBERG (s): Fru talman! Jag vill tacka statsrådet för de här svaren. Låt mig avslutningsvis säga att jag hoppas att regeringen också tänker på den viktiga roll som allmännyttan kan spela i det här arbetet.</textBlock>
    <textBlock ix="179">Överläggningen var härmed avslutad.</textBlock>
    <textBlock ix="180">26 §  Svar på fråga 1994/95:102 om utredning om föräldrars syn på vårdnadsbidraget m.m.</textBlock>
    <textBlock ix="181">Anf.  117  Statsrådet ANNA HEDBORG (s): Fru talman! Gunnar Hökmark har frågat socialministern vilka åtgärder hon avser vidta för att klargöra föräldrarnas inställning inför ett eventuellt avskaffande av vårdnadsbidraget och avdragsrätten för barntillsynskostnader. Arbetet inom regeringen är så fördelat att det är jag som skall svara på frågan. Statistiska Centralbyrån gör varje år en undersökning bland föräldrar till förskolebarn om behov av barntillsyn. Undersökningen omfattade i år föräldrar till 95 000 barn i åldrarna sex månader till sex år. I årets undersökning, som genomfördes under våren, ställdes två frågor om det planerade vårdnadsbidraget. Frågorna gällde dels om man skulle utnyttja kommunal barnomsorg i mindre eller större utsträckning när vårdnadsbidraget införts, dels hur föräldrarnas arbetstid skulle förändras om vårdnadsbidraget infördes. Frågorna ställdes enbart till de föräldrar som hade barn i åldrarna ett och två år. Bland föräldrar som hade kommunalt daghem eller familjedaghem uppgav 4 % att de skulle utnyttja dessa i mindre utsträckning. Bland föräldrar med privat betald tillsyn angav 7 % att de skulle utnyttja den i mindre utsträckning. När det gäller frågan om arbetstiden skulle förändras uppgav 9 % av kvinnorna att de trodde på en kortare arbetstid medan hälften räknade med en oförändrad arbetstid. Den undersökning Gunnar Hökmark efterfrågar är således redan genomförd. Resultatet ger inte anledning för mig eller regeringen till något ändrat ställningstagande när det gäller avskaffande av vårdnadsbidraget.</textBlock>
    <textBlock ix="182">Anf.  118  GUNNAR HÖKMARK (m): Fru talman! Jag skall be att få tacka statsrådet för svaret på min fråga, även om jag måste säga att det är ett underligt svar. Statsrådet hänvisar till en opinionsundersökning som har genomförts innan vårdnadsbidraget blev en konkret verklighet. När vårdnadsbidraget genomfördes ledde det till att föräldrar till mer än 160 000 barn ansökte om vårdnadsbidrag. Detta är självfallet en ideologisk fråga. Det är ingen hemlighet att den socialdemokratiska regeringen är emot den valfrihet som vårdnadsbidraget och andra motsvarande reformer öppnar. Men det är också en personlig fråga. Alla de föräldrar som vi talar om här ansåg ju faktiskt att vårdnadsbidraget var något som kunde ge dem en möjlighet att välja en barnomsorg som var intressant och bra för den egna familjen i deras personliga situation. Det är mot den bakgrunden som jag har ställt min fråga. Det antal som ansökte om vårdnadsbidrag var ju långt fler än vad någon opinionsundersökning kunde antyda innan det var genomfört. Det är därför som det verkar underligt att hänvisa till en opinionsundersökning. Det handlar faktiskt om mängder av småbarnsfamiljer som har valt en barnomsorg som de anser vara så bra att de själva vill pröva den. Mot den bakgrunden vill jag ställa en fråga till statsrådet. Finns det inte skäl att tala med de föräldrar som nu har valt vårdnadsbidrag och fråga vad de anser om den barnomsorg de har? På vilka grunder kan regeringen döma ut de alternativ som föräldrarna har valt? Det är vad som sker. Ni rycker upp den möjlighet till barnomsorg som föräldrarna skapat.</textBlock>
    <textBlock ix="183">Anf.  119  Statsrådet ANNA HEDBORG (s): Fru talman! Den massiva slutsats som man kan dra ur den här undersökningen och av andra erfarenheter under den korta tid som vårdnadsbidraget har funnits är att det förändrade beteendet till föld av vårdnadsbidraget är marginellt. Det betyder inte att 160 000 föräldrar har valt en barnomsorgsform på grund av vårdnadsbidraget. Man har i dessa fall funnit att man kan utnyttja vårdnadsbidraget i den situation man ändå skulle befinna sig i. Vi kan ju tycka att det är trevligt för en del familjer att få ett visst tillskott till sin ekonomi under förutsättning att vi har råd att ge dem det. Men det är synnerligen obevisat att detta skulle leda till ett annorlunda val av barnomsorg.</textBlock>
    <textBlock ix="184">Anf.  120  GUNNAR HÖKMARK (m): Fru talman! Då måste jag nog be att statsrådet redovisar på vilka grunder som hon påstår detta. Jag tycker att det är mycket slående att landets olika kommuner har kunnat rapportera om ett minskat tryck på den kommunala barnomsorgen. Än mer slående är det enkla faktum att det faktiskt är föräldrar till mer än 160 000 barn som har ansökt om vårdnadsbidrag. Det handlar om människor, inte om en opinionsundersökning bland ett antal statistiskt urvalda personer som gjorts innan vårdnadsbidraget var genomfört. Min enkla fråga till statsrådet är: Vilken grund har statsrådet för sitt påstående om att vårdnadsbidraget inte påverkar människors barnomsorg - och om det inte påverkar människors barnomsorg, av vilken anledning vill då statsrådet lägga fram ett förslag om ett avskaffande av vårdnadsbidraget?</textBlock>
    <textBlock ix="185">Anf.  121  Statsrådet ANNA HEDBORG (s): Fru talman! Det är ganska svårt att hitta undersökningar som understöder ett beteende i den riktningen, dvs. att man skulle välja annorlunda beroende på vårdnadsbidraget. I den senaste stora undersökningen från SCB:s sida konstaterar man t.ex. att ökningen av efterfrågan har gått mycket snabbt sedan föregående år. Den totala efterfrågan har från förra året ökat med 25 000 platser till närmare 500 000 platser. Andelen barn som nu efterfrågar en plats har ökat från 60 % till 63 %. Den starka önskan som speglas i de flesta undersökningar av det här slaget pekar alltså på ett allt större behov av kommunal barnomsorg. Något annat kan knappast utläsas av de undersökningar som har gjorts.</textBlock>
    <textBlock ix="186">Anf.  122  GUNNAR HÖKMARK (m): Fru talman! Det må vara så att statsrådet har rätt i den delen, men i så fall har det inte funnits något skäl alls från socialdemokratisk utgångspunkt att avskaffa vårdnadsbidraget. De småbarnsföräldrar som vi nu talar om - oavsett om de ansöker omvårdnadsbidrag eller ej - har ju full frihet att ansöka om en kommunal daghemsplats. Vad det handlar om är att de föräldrar som väljer något annat ekonomiskt faktiskt bidrar till ett minskat tryck när det gäller skattebetalarnas pengar. Men framför allt kan de här föräldrarna välja en barnomsorg som de tycker är en bättre barnomsorgsform. Eftersom statsrådet hänvisar till opinionsundersökningar undrar jag: Vilken opinionsundersökning hänvisar statsrådet nu till? Är det hela fortfarande baserat på frågor som gäller en opinionsundersökning gjord innan vårdnadsbidraget var infört? Varför inte ta kontakt med alla föräldrar som har ansökt om vårdnadsbidrag? De har ju gjort det därför att de anser att det är en bra barnomsorgsform.</textBlock>
    <textBlock ix="187">Anf.  123  Statsrådet ANNA HEDBORG (s): Fru talman! Det finns ett mycket gott skäl att avskaffa vårdnadsbidraget: Det är dyrt - ja, för dyrt i nuvarande ekonomiska situation.Anf.  124  GUNNAR HÖKMARK (m): Fru talman! Jag konstaterar att statsrådet inte kunde svara på min fråga: Är det så att allt man har att hänvisa till är en opinionsundersökning gjord innan vårdnadsbidraget var infört? Jag tror mig ändå kunna utläsa av statsrådets svar att det anses relevant att uttolka vad föräldrarna tycker. Varför då inte se till att man skapar sig en grund för att kunna bedöma vad det är för typ av barnomsorg som vi nu ser växa fram och hur föräldrarna värderar det? Kostnadsargumentet kan vi bara avföra genom att helt enkelt säga att vårdnadsbidraget kostar väsentligt mycket mera än det alternativ som den kommunala omsorgen innebär. Låt oss därför inte fastna vid kostnadsfrågan! Det är utan tvivel så att ett avskaffande av vårdnadsbidraget leder till ökade kommunala kostnader. Men varför vill statsrådet inte pröva vad det är för typ av barnomsorg som småbarnsföräldrarna nu kan skapa sig med vårdnadsbidraget?</textBlock>
    <textBlock ix="188">Anf.  125  Statsrådet ANNA HEDBORG (s): Fru talman! Sådana undersökningar görs årligen, och de visar mycket tydligt på en både stark och växande önskan hos småbarnsföräldrarna att få kommunal barnomsorg.</textBlock>
    <textBlock ix="189">Överläggningen var härmed avslutad.</textBlock>
    <textBlock ix="190">27 §  Svar på fråga 1994/95:38 om uppsägning av statligt anställda</textBlock>
    <textBlock ix="191">Anf.  126  Statsrådet JAN NYGREN (s): Fru talman! Bengt Hurtig har frågat arbetsmarknadsministern om han är beredd att ta initiativ till att staten i fortsättningen skall ha målet att vara en mönsterarbetsgivare som ser till att andra arbetstillfällen skapas innan den själv säger upp sina anställda. Arbetet inom regeringen är så fördelat att det är jag som skall svara på frågan. Ansvaret för att genomföra strukturrationaliseringar vilar på myndigheterna och deras ledningar. Enligt det statliga trygghetssystemet har arbetsgivarna ett betydande ansvar att göra allt vad de kan för att skapa förutsättningar för att de uppsagda skall få nytt arbete. Det förutsätts att arbetsgivaren arbetar effektivt med trygghetsåtgärderna och därvid använder trygghetssystemets möjligheter och resurser så att arbetslöshet så långt som möjligt undviks. Trygghetsavtalet på det statliga området trädde i kraft i april 1990, och samtidigt inrättades Trygghetsstiftelsen. Trygghetsstiftelsens verksamhet finansieras genom avsättningar av lönesumman som parterna kommer överens om. Hittills har till stiftelsen anmälts sammanlagt ca 36 000 uppsagda, de flesta sedan 1992. Trygghetsstiftelsen arbetar med en mycket markant arbetslinjeprofil. Mellan 85 % och 90 % av stiftelsens kostnader för de uppsagda avser den typen av aktiva åtgärder. Detta har bidragit till att arbetslösheten hittills kunnat hållas nere. Trygghetsstiftelsen uppskattar arbetslösheten inom trygghetsavtalets område för närvarande till under 2 %. I den siffran ingår ett stort antal 55-åringar och äldre. Dessa utgör en dominerande del av de arbetslösa inom området. Trygghetsstiftelsen har utvecklat goda samarbetsformer med arbetsgivare och fackliga organisationer på olika nivåer för att i övertalighetssituationer komma i gång med åtgärder snabbt och effektivt, men också för att kunna vidta förebyggande åtgärder. Bl.a. har dåvarande Postverket, Arbetsmarknadsverket och Trygghetsstiftelsen samverkat i syfte att 2 000 personer skall få utbildning. Därmed behöver 1 500 årsarbetare inte sägas upp. En likartad trepartsuppgörelse har nyligen tecknats för 700 SJ- anställda. Inom regeringskansliet finns sedan 1991 ett handläggningscirkulär som är till hjälp för dem som inom regeringskansliet arbetar med strukturförändringar. Syftet med cirkuläret har varit att förbättra styrningen av förändringsarbetet och att öka regeringskansliets kompetens. Av vad jag här har sagt framgår att en hel del görs inom statsförvaltningen för att så långt det är möjligt motverka arbetslöshet vid strukturrationaliseringar. Mer kan säkert göras. Men det bör enligt min mening inte ske genom att särregler skapas för att skydda statsanställda mer än andra på arbetsmarknaden. Det bör i stället ske genom att de statliga arbetsgivarna i ännu högre grad tar sitt arbetsgivaransvar enligt trygghetsavtalet och använder sig av avtalets förmåner.</textBlock>
    <textBlock ix="192">Anf.  127  BENGT HURTIG (v): Fru talman! Jag tackar för svaret. Jag tycker mig skymta något av ett erkännande här. Mer kan säkert göras, sägs det. Det låter bra. Det sägs också att de statliga arbetsgivarna i ännu högre grad skall ta sitt ansvar enligt trygghetsavtalet och använda sig av avtalets förmåner. Jag är inte ute efter att det skall skapas särregler för statligt anställda. Naturligtvis har staten som arbetsgivare full frihet att vara en mönsterarbetsgivare och försöka lösa sådana här problem så långt det går. Det har ju hetat att statens kaka är liten men säker. Men vi har fått erfara att det kanske inte är så alla gånger. Särskilt i mitt hemlän har nedskärningarna varit omfattande. Det är naturligtvis nödvändigt. Det kommer ju ny teknik för dem som jobbar i skogen. Vidare börjar man skicka fax i stället för brev. Då kan verksamheten naturligtvis inte fortsätta som förut. I stället måste man försöka hitta andra verksamheter för att det skall vara möjligt att ha folk kvar. Som jag tolkar nyheterna har finansministern nu gått ut med hårda förslag om framtida nedskärningar. Statens myndigheter och förvaltningar skall komma in med bedömningar beträffande stora nedskärningar i verksamheten. Jag hoppas att man fortsätter med och även stärker den linjen och att man hittar verksamheter, så att den oro kan minskas som finns på många håll inom den statliga sektorn. Rädda människor inom den statliga sektorn är ju ofta människor som inte fungerar särskilt bra inom sin verksamhet. Jag hoppas också att svaret här innebär att man är beredd att vidta effektiva åtgärder.</textBlock>
    <textBlock ix="193">Anf.  128  Statsrådet JAN NYGREN (s): Fru talman! Jag vill bara ytterligare poängtera att jag som samordningsminister i den nya regeringen också har ansvaret för den statliga förvaltningspolitiken. Det skall tolkas som en ambitionshöjning. I den statliga förvaltningspolitiken ligger inte bara utvecklingsfrågor och frågor av mer framåtriktad karaktär, utan där ligger också personalpolitik, lönepolitik, m.m. Ansvaret för den typen av frågor har lyfts in i statsrådsberedningen. I detta ingår naturligtvis att ta ett ökat ansvar för helheten. Jag vill samtidigt understryka att klok arbetsgivarpolitik ändå är att tidigt försöka se till att myndigheterna tar det arbetsgivaransvar som de faktiskt har, är noggranna i sin planering och att man lär sig att i högre grad utnyttja de system som nu står till buds. Alltför mycket konstlade regler i avsikt att "rädda människor" kan också skapa problem. Det är alltså inte bara rädda människor som inte presterar utan också människor som i alla lägen anser sig ha rätten att bli räddade. Det kan skapa vissa problem.</textBlock>
    <textBlock ix="194">Anf.  129  BENGT HURTIG (v): Fru talman! De här problemen diskuteras också i många andra länder i Europa, där man har mycket stora behov av rationaliseringsåtgärder och offentlig verksamhet. Man har haft hög arbetslöshet under en lång följd av år. Arbetslösheten ligger på kanske 10 - 15 %. Där sker inte någon större statsfinansiell vinst genom att man skickar i väg hundratusentals människor, som det kanske rör sig om i stora länder, därför att den offentliga sektorn då får andra kostnader i form av socialbidrag och kostnader för arbetslöshet. Vad som är vettigt måste naturligtvis också vägas in i en sorts samhällsekonomisk bedömning. Jag tycker nog att statliga verk ibland har varit litet tröga och inte nog uppfinningsrika när det gällt att ta vara på alla möjligheter att förändra statlig verksamhet, för att kanske fylla nya behov som finns i samhället. Det finns trots allt behov i det här samhället som vi skall möta gemensamt. Då kan de också tillgodoses inom statlig verksamhet.</textBlock>
    <textBlock ix="195">Anf.  130  Statsrådet JAN NYGREN (s): Fru talman! Huruvida verken har varit uppfinningsrika nog eller inte skall jag avstå från att bedöma. I övrigt har jag ingen annan uppfattning än Bengt Hurtig.</textBlock>
    <textBlock ix="196">Överläggningen var härmed avslutad.</textBlock>
    <textBlock ix="197">28 §  Hänvisning av ärende till utskott</textBlock>
    <textBlock ix="198">Föredrogs och hänvisades Motion 1994/95:T1 till trafikutskottet</textBlock>
    <textBlock ix="199"> 29 §  Bordläggning Anmäldes och bordlades Propositioner 1994/95:36 Övergången från EES till EU -vissa kompletterande bestämmelser 1994/95:47 Riksbankens och Finansinspektionensberedskapsansvar Motioner med anledning av prop. 1994/95:27 Fortsatt reformering av instansordningen m.m. i de allmänna förvaltningsdomstolarna: 1994/95:Ju9 av Kenth Skårvik (fp) 1994/95:Ju10 av Börje Nilsson (s)</textBlock>
    <textBlock ix="200"> 30 §  Anmälan om frågor</textBlock>
    <textBlock ix="201">Följande frågor hade framställts</textBlock>
    <textBlock ix="202">den 21 oktober</textBlock>
    <textBlock ix="203">1994/95:107 av andre vice talman Görel Thurdin (c) till justitieministern om kriminalisering av bruk av dopingmedel</textBlock>
    <textBlock ix="204">den 24 oktober</textBlock>
    <textBlock ix="205">1994/95:108 av Göte Jonsson (m) till socialministern om val av daghem</textBlock>
    <textBlock ix="206">Frågorna redovisas i bilaga som fogas till riksdagens snabbprotokoll tisdagen den 1 november.</textBlock>
    <textBlock ix="207"> 31 §  Kammaren åtskildes kl. 16.43.</textBlock>
    <textBlock ix="208">Förhandlingarna leddes av talmannen.</textBlock>
    <textBlock ix="210"> RIKSDAGEN Bilaga till riksdagenssnabbprotokoll 1994/95:14</textBlock>
    <textBlock ix="211">Interpellationer 1994/95:7 - 19</textBlock>
    <textBlock ix="213">Anmälda interpellationer</textBlock>
    <textBlock ix="214">den 13 oktober</textBlock>
    <textBlock ix="215">1994/95:7 av Marie Wilén (c) till statsrådet Mats Hellström om handelspolitiken vid ett EU- medlemskap:</textBlock>
    <textBlock ix="216">Vid ett svenskt EU-medlemskap kommer Sveriges handelspolitik att harmoniseras med EU:s. EU blir en av de viktigaste aktörerna i det globala samarbetet. EU:s ställningstaganden blir därför avgörande för värnet av frihandeln och reformeringen av GATT/WTO så att de fattiga ländernas intressen och krav kan tas till vara. Med hänvisning till vad som sagts ovan vill jag ställa följande fråga:</textBlock>
    <textBlock ix="217">Är statsrådet beredd att vid ett svenskt medlemskap arbeta inom EU för en öppen politik mot omvärlden, motarbeta protektionism, främja bättre villkor för de fattiga länderna och ta ansvar för globala miljöproblem också inom ramen för internationella handelsöverenskommelser?</textBlock>
    <textBlock ix="218">1994/95:8 av Lennart Daléus (c) till miljöministern om miljöpolitiken vid ett EU-medlemskap:</textBlock>
    <textBlock ix="219">Om det blir ja till svenskt medlemskap i EU vid folkomröstningen den 13 november förbättras Sveriges möjligheter att verka för skärpta miljökrav inom EU och att EU utvecklas till en pådrivande kraft internationellt. Förhandlingsresultatet på miljöområdet bekräftar den svenska målsättningen att högsta tillämpade ambitionsnivå skall gälla. Det är nu viktigt att ta till vara de möjligheter som förhandlingsresultatet innebär. Den tidigare regeringen har på område efter område pekat på hur miljöpolitiken bör utvecklas vid ett EU-medlemskap. Samtidigt som det gemensamma regelverket utvecklas måste de enskilda medlemsstaterna kunna gå längre nationellt. Detta underlättas av alla regler som har minimikaraktär. På samma sätt som det är viktigt att Sverige kan gå före nationellt måste vi använda möjligheterna att i andra internationella fora vara pådrivande även om det inte går att få gehör inom EU. EU-samarbetet måste användas som en hävstång för en skärpt miljöpolitik nationellt och internationellt. EU-samarbetet får inte bli en bromskloss. De intressen som på hemmaplan vill bromsa Sveriges möjligheter att fullt ut använda miljöskatter måste bekämpas. Med hänvisning till vad som sagts ovan vill jag ställa följande fråga:</textBlock>
    <textBlock ix="220">Hur avser statsrådet att driva på miljökraven inom EU och samtidigt utnyttja Sveriges möjligheter att gå före?</textBlock>
    <textBlock ix="221">1994/95:9 av Per-Ola Eriksson (c) till finansministern om de ekonomiskpolitiska målen vid ett EU- medlemskap:</textBlock>
    <textBlock ix="222">Om det blir ja till svenskt medlemskap i EU vid folkomröstningen den 13 november aktualiseras frågan om hur det ekonomiska och monetära samarbetet kan komma att påverka Sverige. Många frågetecken har under senare år rests kring främst den tredje fasen av detta samarbete, inklusive inrättandet av en gemensam valuta. Förutsättningarna för att en gemensam valuta skall kunna fungera är att de olika medlemsländernas ekonomier är tillräckligt integrerade och att den ekonomiska utvecklingen är likartad inom det gemensamma valutaområdet. Dessa förhållanden bör även vara uthålliga över tiden. Det är i dag mycket tveksamt om valutaunionen kan upprättas enligt den tidsplan som angivits. Flera länder, inklusive Sverige, befinner sig i dag långt ifrån uppfyllandet av fastlagda s.k. konvergenskriterier. Även om det är angeläget att Sverige kan uppnå konvergenskriterierna måste den takt vi väljer avgöras nationellt och anpassas till kraven på att upprätthålla en god social service och en hög sysselsättning. Detsamma gäller även andra länder efter deras nationella förutsättningar och ställningstaganden, oavsett om de nu är medlemmar i EU eller ej. Kraven på den ekonomiska utvecklingen blir särskilt svårhanterliga vid en utvidgning av EU utanför dagens utpekade kandidatländer. Med hänvisning till vad som sagts ovan vill jag ställa följande fråga:</textBlock>
    <textBlock ix="223">Hur anser statsrådet att Sverige bör prioritera de ekonomisk-politiska målen t.ex. full sysselsättning, i förhållande till andra ekonomisk-politiska mål samt tidtabellen för tredje fasen av EMU och ett svenskt deltagande i den gemensamma valutan?</textBlock>
    <textBlock ix="224">1994/95:10 av Andreas Carlgren (c) till justitieministern om offentlighetsprincipen vid ett EU- medlemskap:</textBlock>
    <textBlock ix="225">Om det blir ja till svenskt medlemskap i EU vid folkomröstningen den 13 november kommer frågan om öppenhet i beslutsfattandet att vara ständigt aktuell. Den svenska linjen har hittills varit att offentlighetsprincipen skall fortsätta gälla, och då även i de frågor som berörs av EU-arbetet. Det är samtidigt viktigt att arbeta för ett öppnare EU, där åtgärder initieras för att göra dokument tillgängliga för allmänheten och massmedia, och även på andra sätt öka öppenheten. Farhågor har samtidigt rests om att det svenska remissförfarandet får en mindre viktig roll i samband med EU-beslut.</textBlock>
    <textBlock ix="226">Med hänvisning till vad som sagts ovan vill jag ställa följande fråga: Anser statsrådet att offentlighetsprincipen vid ett svenskt EU-medlemskap, kan fortsätta att gälla oinskränkt och på vilket sätt anser statsrådet att Sverige skall verka för ökad öppenhet inom EU och dess beslutsprocess?</textBlock>
    <textBlock ix="227">1994/95:11 av Elving Andersson (c) till arbetsmarknadsministern om regionalpolitiken vid ett EU-medlemskap:</textBlock>
    <textBlock ix="228">Om det blir ja till svenskt medlemskap i EU vid folkomröstningen den 13 november innebär detta att svensk regionalpolitik står inför nya möjligheter. Förhandlingsresultatet innebär att Sverige får del av gemenskapens strukturfonder, vilket innebär att betydande resurser kommer att tillföras regionalpolitiken. Samtidigt ökar behovet av en kraftfull regionalpolitik vid ett medlemskap, eftersom EU:s inre marknad förstärker koncentrationstendenserna i Europa. En regionalpolitik som tar vara på de möjligheter EU:s regionalpolitiska stöd innebär, och samtidigt ser till att denna blir en förstärkning av den nationella regionalpolitiken, är nödvändig för att den ekonomiska tillväxten skall komma alla regioner till del. Ur svensk synvinkel är det också viktigt att medverka till att EU:s regionalpolitik, som skall omformuleras l999, tar hänsyn till svenska förhållanden och prioriteringar. Med hänvisning till vad som sagts ovan vill jag ställa följande fråga:</textBlock>
    <textBlock ix="229">Vilka åtgärder avser statsrådet vidta dels för att fullt ut utnyttja de möjligheter som EU:s regionalpolitik innebär och därigenom stärka regionalpolitiken i Sverige, dels se till att EU:s regionalpolitik också i framtiden tar hänsyn till speciella svenska förutsättningar och förhållanden?</textBlock>
    <textBlock ix="230">1994/95:12 av Olof Johansson (c) till utrikesministern om utrikes- och säkerhetspolitiken vid ett EU- medlemskap:</textBlock>
    <textBlock ix="231">Om det blir ja till svenskt medlemskap i EU vid folkomröstningen den l3 november kommer Sverige att kunna delta fullt ut i utformningen av den gemensamma utrikes- och säkerhetspolitiken. EU:s medlemsländer har efter hand utvecklat ett allt intensivare mellanstatligt samarbete på det utrikespolitiska området. Genom Maastrichtavtalet formaliserades detta samarbete, men fortfarande gäller att beslut skall fattas med enhällighet. EU:s arbete präglas av att medlemsstaterna har olika karaktär och inriktning på detta område. För att tillgodose dessa olika utgångspunkter sägs i Maastrichtavtalet att bestämmelser inte får "påverka den särskilda karaktären av vissa medlemstaters säkerhets- och försvarspolitik". Sverige kan således bibehålla sin alliansfrihet i händelse av krig. Vi avgör själva om vi vill delta i en eventuell gemensam försvarspolitik. Med hänvisning till vad som sagts ovan vill jag ställa följande fråga:</textBlock>
    <textBlock ix="232">Har regeringen för avsikt att slå vakt om Sveriges alliansfrihet och avvisa svenskt deltagande i en eventuell gemensam försvarspolitik?</textBlock>
    <textBlock ix="233">1994/95:13 av Olof Johansson (c) till statsrådet Mats Hellström om det nordiska samarbetet och EU:</textBlock>
    <textBlock ix="234">Vid ett svenskt medlemskap i EU kan det nordiska samarbetet ges ökad vikt. De starka historiska, kulturella, värderingsmässiga och sociala banden gör nordisk samverkan naturlig. Samtidigt måste samarbetet i Norden även i fortsättningen kunna omfatta såväl länder som är medlemmar i EU som de som står utanför. De nordiska länderna kommer att ha en betydande tyngd och ett inflytande tillsammans med likasinnade länder inom EU. Det är angeläget att det nordiska samarbetet fördjupas så att det inflytandet kan användas effektivt. Med hänvisning till vad som sagts ovan vill jag ställa följande fråga:</textBlock>
    <textBlock ix="235">På vilket sätt avser statsrådet verka för att det nordiska samarbetet stärks och får genomslag också inom ramen för EU även vid olika relationer till EU.</textBlock>
    <textBlock ix="236">1994/95:14 av Helena Nilsson (c) till finansministern om folkomröstning före Sveriges anslutning till ett monetärt EU-samarbete:</textBlock>
    <textBlock ix="237">Om det blir ja till svenskt medlemskap i EU vid folkomröstningen den l3 november kommer den svenska politiken att påverkas i olika avseenden. I Maastrichtavtalet beskrivs utvecklingen av den ekonomiska och monetära unionen, som i sin tredje fas innefattar en gemensam valuta. En utgångspunkt för den tidigare regeringens syn har varit att Sverige själv avgör när och om vi skall delta i den gemensamma valutan. Det är i dag ifrågasatt och mycket tveksamt om den förutsedda valutaunionen kan upprättas enligt den tidsplan som angivits i Maastrichtavtalet. Frågan om den nationella beslutsprocessen i samband med inträdet i den tredje fasen har varit föremål för diskussion. Den tidigare regeringen har i likhet med Tyskland och Nederländerna förklarat att frågan skall underställas parlamentet för avgörande. Mycket talar också för att en bred folklig förankring av ett sådant beslut är både nödvändigt och önskvärt. Svenska folket skulle då i en folkomröstning kunna säga ja eller nej till en gemensam valuta. Med hänvisning till vad som sagts ovan vill jag ställa följande fråga:</textBlock>
    <textBlock ix="238">Är det statsrådets uppfattning att ett eventuellt svenskt inträde i det monetära samarbetets tredje fas, inklusive den gemensamma valutan, skall underställas riksdagen för avgörande samt föregås av en folkomröstning?</textBlock>
    <textBlock ix="239">1994/95:15 av Lennart Brunander (c) till jordbruksministern om jordbruket och medlemsavgifterna till EU:</textBlock>
    <textBlock ix="240">Om det blir ja till svenskt medlemskap i EU den l3 november innebär detta att Sverige under kommande år får betala en medlemsavgift. Det naturliga vore att denna avgift likt andra avgifter till internationella organisationer finansierades över statsbudgeten. Under den gångna valrörelsen framförde ledande socialdemokrater, i strid med nämnda praxis, förslag om att jordbruket skulle åläggas en särskild skatt för att finansiera avgiften till EU. Logiken påstods vara att jordbruket skulle tjäna på medlemskapet och därför skulle betala för det. En sådan straffbeskattning skulle riskera att omintetgöra det goda förhandlingsresultatet och de möjligheter som EU-medlemskapet erbjuder för jordbruket och eftersatta regioner i konkurrens med övriga EU-länder. Med hänvisning till vad som sagts ovan vill jag ställa följande fråga:</textBlock>
    <textBlock ix="241">Anser statsrådet att jordbruksnäringen och landsbygden skall drabbas av en särskild straffskatt för att betala medlemsavgiften till EU och vilka konsekvenser anser statsrådet i så fall vara accepterade som en följd av detta?</textBlock>
    <textBlock ix="242">1994/95:16 av Lennart Brunander (c) till jordbruksministern om den svenska jordbrukspolitiken och EU:</textBlock>
    <textBlock ix="243">Om det blir ja till svenskt medlemskap i EU vid folkomröstningen den 13 november kommer detta att få stor betydelse för den svenska jordbrukspolitiken. EU:s gemensamma jordbrukspolitik innebär en långsiktig trygghet för det svenska jordbruket och landsbygden. All svensk åkermark kan åter tas i bruk. EU:s politik stimulerar en nationell politik som syftar till att jordbrukssektorn och landsbygden skall utvecklas. Genom förhandlingsresultatet får Sverige kvoter som möjliggör ett bibehållande av den nuvarande jordbruksarealen, mjölkproduktionen, djurhållningen och sockerproduktionen. Vidare får Sverige del av omfattande program för miljö och stöd till mindre gynnade områden och till Norrland. Med hänvisning till vad som sagts ovan vill jag ställa följande fråga:</textBlock>
    <textBlock ix="244">Är statsrådet berett att fullfölja förre jordbruksministerns intentioner för att Sverige till fullo skall kunna tillgodogöra sig de kvoter som förhandlats fram inom olika produktionsområden och för olika regioner samt det jordbrukspolitiska stödet från EU, bl.a. med inriktning på miljön och därmed tillse att jordbruket i hela landet kan utvecklas?</textBlock>
    <textBlock ix="245">1994/95:17 av Andreas Carlgren (c) till civilministern om subsidiaritetsprincipen inom EU:</textBlock>
    <textBlock ix="246">Om det blir ja till svenskt medlemskap i EU vid folkomröstningen den 13 november innebär detta att Sverige som medlem får möjligheter att delta i utvecklingen av det gemensamma regelverket. Det gemensamma regelverket påverkar såväl politikens innehåll som själva beslutsfattandet inom EU och indirekt inom medlemsstaterna. De flesta frågorna kommer även fortsättningsvis att avgöras lokalt, regionalt och nationellt. Det är viktigt att Sverige motverkar centralisering av beslutsfattandet inom EU. Endast de områden som nödvändigtvis kräver gemensamma lösningar skall avgöras på EU- nivå. Den s.k. subsidiaritetsprincipen är viktig i sammanhanget. Principen, som är grundlagsfäst inom EU, innebär att beslut skall fattas på en så låg nivå som är ändamålsenligt med hänsyn till sakfrågans karaktär. Principen innebär att nationella särdrag skall respekteras. Den ger stöd åt avreglering och motverkar onödig detaljreglering. Med hänvisning till vad som sagts ovan vill jag ställa följande fråga:</textBlock>
    <textBlock ix="247">På vilket sätt avser statsrådet att verka för en förstärkt tillämpning av subsidiaritetsprincipen inom EU samt därmed ökad decentralisering inom Sverige?</textBlock>
    <textBlock ix="248">den 17 oktober</textBlock>
    <textBlock ix="249">1994/95:18 av Christel Anderberg (m) till justitieministern om åklagarväsendets organisation:</textBlock>
    <textBlock ix="250">Den dåvarande regeringen gav i november 1993 i uppdrag åt Riksåklagaren att bl.a. se över indelningen i åklagardistrikt och dimensioneringen av myndigheterna, dvs. att undersöka förutsättningarna för att slå samman vissa lokala åklagarmyndigheter och att på vissa håll ändra gränserna mellan existerande distrikt. Enligt uppgift till den moderata justitiekommittén den 7 juni 1994 från förutvarande justitieministern Gun Hellsvik var uppdraget till Riksåklagaren inte föranlett av något syfte att göra besparingar inom åklagarväsendet, utan syftet var att skapa en organisation som inom befintliga ramar skulle ge största möjliga effektivitet, i synnerhet med avseende på åklagarens roll som förundersökningsledare i brottmål. Statsrådet Hellsvik förklarade också att det enligt regeringens uppfattning främst var fråga om möjliga förändringar av distriktsgränserna och mindre om sammaläggningar av distrikt. Riksåklagaren har den 3 oktober 1994 redovisat sitt uppdrag till regeringen. Enligt Riksåklagarens förslag skall man i sex fall förändra distriktsgränserna och i tio fall lägga samman myndigheter. Av landets 24 tvååklagarmyndigheter berörs endast nio, trots att utredningen som legat till grund för förslaget säger sig ha haft som utgångspunkt att minska sårbarheten vid små myndigheter. I alla andra sammanhang har det under de senaste åren betonats hur viktigt det är för rättssäkerheten och rättstryggheten med ett intensifierat samarbete mellan åklagarna och polisen. Det nu föreliggande förslaget synes gå i rakt motsatt riktning. Riksåklagarens förslag skulle, om det genomförds, drabba Dalarna hårdast av alla län. Det skulle leda till att Dalarna tappar två åklagardistrikt, nämligen Avesta och Borlänge, och att alla åklagarresurser i södra länsdelen centraliseras till Falun. Förslaget har därför väckt oro och bestörtning inom åklagarväsendet, domstolsväsendet, polisen och berörda kommuner. Mot denna bakgrund vill jag fråga justitieministern:</textBlock>
    <textBlock ix="251">Vilka åtgärder avser justitieministern vidta vad avser åklagarväsendets organisation?</textBlock>
    <textBlock ix="252">1994/95:19 av Agne Hansson (c) till justitieministern om onödiga företagskonkurser:</textBlock>
    <textBlock ix="253">Konkursförfarandet håller på att urarta. Det blir alltmer förekommande att företag sätts i konkurs, staten betalar lönekostnaderna via lönegarantin och företag kan senare återuppta samma verksamhet som före konkursen med förbättrad ekonomi. De tidigare skulderna och fordringarna har då "betalats" av underleverantörer och staten. Detta förfarande drabbar inte enbart dem som får vara med och betala konkursen utan snedvrider också konkurrensen mellan olika företag. Följdverkningarna har också varit förödande för många mindre och medelstora företag. Från näringslivets sida har det också efterlysts en bättre lagstiftning för att förhindra onödiga konkurser. Utgångspunkten för lagstiftningen rörande konkurserna måste vara att hålla nere antalet onödiga konkurser och möjligheterna att genom konstruerade konkurser manipulera systemet måste undvikas. Med den utgångspunkten tillkom Insolvensutredningen. I utredningen föreslås en lag om företagsrekonstruktion med syftet att skapa ett förfarande inom vars ram åtgärder kan vidtas för att rekonstruera företag som är i kris men som bedöms ha utsikter till en fortsatt lönsam verksamhet. I dagsläget har underleverantörer och andra företag med oprioriterade fordringar, ofta småföretag, mycket begränsade chanser att få ut sina fordringar. Statens skattefordringar går före. Denna ordning skapar en dominoeffekt som leder till nedläggningar av normalt lönsamma företag. Om statens allmänna förmånsrätt avskaffas kan det gynna underleverantörer som får större chanser att få sina fordringar täckta. Lagen skulle också ge incitament för bankerna att medverka i rekonstruktionen vilket kan uppnås genom att s.k. produktiva löner går före företagshypotek vid konkurs. Tanken är att banker därmed skulle vara mer angelägna att dels förhindra att kriser uppkommer i företagen, dels medverka i rekonstruktionen. Samtidigt mildras konkurrenssnedvridningen som lönegarantin kan medföra. Båda dessa förslag tillstyrktes av en majoritet av remissinstanserna. I regeringens proposition läggs dock inte lagförslag i dessa delar. Regeringen anförde att dessa frågor kräver ytterligare överväganden. Mot den bakgrunden vill jag fråga justitieministern:</textBlock>
    <textBlock ix="254">1. Vilka åtgärder är regeringen beredd vidtaga för att undvika onödiga och konstruerade företagskonkurser? 2. Kommer justitieministern att vidta åtgärder för att att ändra förmånsrätten vid konkurser? 3. Kommer statsrådet i så fall att initiera en beredning med uppgift att skyndsamt belysa dessa frågor med inriktning på ett förslag under 1995</textBlock>
    <textBlock ix="256"> RIKSDAGEN                               Bilaga till Riksdagens snabbprotokoll1994/95:14</textBlock>
    <textBlock ix="257">Frågor 1994/95:23 - 106</textBlock>
    <textBlock ix="259">-------------------------------------------------------------------------------- ----------</textBlock>
    <textBlock ix="261">Anmälda frågor</textBlock>
    <textBlock ix="262">den 13 oktober</textBlock>
    <textBlock ix="263">1994/95:23 av Bo Lundgren (m) till finansministern om marginalskatten på arbetsinkomst:</textBlock>
    <textBlock ix="264">Skall målet om åtminstone en halv miljon nya arbeten under återstoden av 1990-talet kunna uppfyllas krävs en kraftig expansion av sysselsättningen inom den privata sektorn. Den ekonomiska uppgång som följt de senaste årens politik kommer, om inte beskattningen av riskkapital och arbete skärps och om budgetsaneringen fullföljs, att leda till ett stort antal nya arbeten. För att uppnå målet krävs emellertid också en kraftig expansion av den privata tjänstesektorn. Denna sektor påverkas mycket negativt av de ännu höga skattekilarna på arbete. Den totala marginalskatten på en arbetsinkomst, som består av inkomstskatt, skattedelen av arbetsgivar- och egenavgifter samt mervärdesskatt, uppgår till drygt 60  %. Under det senaste året har ett arbete som syftade till att skapa förutsättningar för minskade skattekilar på arbete bedrivits. En utredning har remissbehandlats. Det krävs nu initiativ för att fullfölja detta arbete och minska skattekilarnas negativa effekter.</textBlock>
    <textBlock ix="265">Vilka åtgärder är regeringen beredd vidta i syfte att minska skattekilen på arbete inom tjänstesektorn?</textBlock>
    <textBlock ix="266">1994/95:24 av Bo Lundgren (m) till finansministern om skatteuttaget på enskilt riskkapital:</textBlock>
    <textBlock ix="267">Den viktigaste uppgiften under den kommande mandatperioden är att skapa goda förutsättningar för en hög ekonomisk tillväxt och tillräckligt många nya jobb i företagen. Det var mot den bakgrunden den förra regeringen slopade den tidigare överbeskattningen av det egna kapitalet i enskild firma, handelsbolag och aktiebolag. Därmed uppnåddes också den eftersträvade neutraliteten vad avser beskattningen av kapitalinkomster. Skall den ekonomiska uppgång, som blir allt starkare, leda till tillräckligt omfattande investeringar och de många nya jobb som krävs får inte det enskilda rikskapitalet diskrimineras. Mot den bakgrunden vill jag fråga finansministern:</textBlock>
    <textBlock ix="268">Vilka åtgärder är regeringen beredd vidta för att enskilt riskkapital inte skall diskrimineras genom exempelvis högre skatteuttag?</textBlock>
    <textBlock ix="269">1994/95:25 av Bo Lundgren (m) till finansministern om åtgärder mot ökade egenavgifter:</textBlock>
    <textBlock ix="270">Höjda inkomstskatter är negativa för den ekonomiska utvecklingen och försämrar förutsättningarna för de nödvändiga nya jobben i företagen. Att höja eller införa s.k. egenavgifter som inte finansierar kostnaden för en offentlig försäkring och inte har något samband med utgående förmåner är detsamma som att höja inkomstskatten. Att i förväg inteckna en stor del av det mycket knappa löneutrymmet genom höjda inkomstskatter kan leda till kompensationskrav som åter ökar inflationen. Mot den bakgrunden vill jag fråga finansministern:</textBlock>
    <textBlock ix="271">Vilka åtgärder är regeringen beredd vidta så att egenavgifterna inte ökar? 1994/95:26 av Bo Lundgren (m) till finansministern om beskattningen av arbete:</textBlock>
    <textBlock ix="272">Höga marginalskatter och hög skatt på arbete minskar arbetsutbudet och leder till större kostnadsökningar. Höga marinalskatter minskar utbytet av utbildning och kompetenshöjning. För att uppnå en tillräckligt hög tillväxt i ekonomin och tillräckligt många nya arbeten i företagen får därför inte beskattningen av arbete skärpas. Mot den bakgrunden vill jag fråga finansministern:</textBlock>
    <textBlock ix="273">Vilka åtgärder är regeringen beredd  vidta för att undvika att beskattningen av arbete skärps?</textBlock>
    <textBlock ix="274">1994/95:27 av Kerstin Warnerbring (c) till finansministern om finansieringen av Öresundsbron:</textBlock>
    <textBlock ix="275">Med anledning av svagheterna i de ekonomiska kalkylerna och den negativa kostnadsutvecklingen för den planerade Öresundsbron har den danska ekonomiministern frånsvurit sig det ekonomiska ansvaret för broprojektet. Detta bör rimligtvis föranleda åtgärder från den svenska regeringen.</textBlock>
    <textBlock ix="276">Jag vill därför fråga finansministern om vilka åtgärder den svenska regeringen avser vidta beträffande broprojektets finansiering med anledning av den danska ekonomiministerns besked.</textBlock>
    <textBlock ix="277">1994/95:28 av Bo Lundgren (m) till finansministern om åtgärder mot kommunala skattehöjningar:</textBlock>
    <textBlock ix="278">Resultatet av valutgången i landets landsting och kommuner förefaller bli en veritabel skattechock. I vissa kommuner blir den sammantagna effekten en skattehöjning på över 2 kr. Höjda kommunalskatter slår hårdast för dem med lägre och mellanstora inkomster. Höjda kommunalskatter innebär att den totala marginalskatten på arbete skärps. Denna utveckling bör hindras. Mot den bakgrunden vill jag fråga finansministern:</textBlock>
    <textBlock ix="279">Vilka åtgärder är regeringen beredd vidta för att hindra de kommunala skattehöjningarna?</textBlock>
    <textBlock ix="280">1994/95:29 av Kenth Skårvik (fp) till kommunikationsministern om Europaväg 6:</textBlock>
    <textBlock ix="281">I riksdagens beslut om investeringar i trafikens infrastruktur i juni 1993 anges det klart att väg E 6 skall byggas ut till motorväg på hela sträckan mellan Göteborg och Svinesund. Men beslutet har ej verkställts fullt ut ännu. Den planerade utbyggnaden har hittills bara nått fram till en punkt strax söder om Uddevalla, vilket också innebär att förbifarten förbi Uddevalla ej är beslutad. Enligt min mening är det dock önskvärt att utbyggnaden av väg E 6 till motorväg snarast kommer i gång längs hela sträckan till norska gränsen.</textBlock>
    <textBlock ix="282">Med anledning av det ovan anförda vill jag ställa följande fråga till kommunikationsministern: Avser regeringen att snarast ge besked om fortsatt utbyggnad av E 6 till motorvägsstandard genom hela Bohuslän?</textBlock>
    <textBlock ix="283">1994/95:30 av Elver Jonsson (fp) till justitieministern om sjöfylleri:</textBlock>
    <textBlock ix="284">Frågan om promillegränser vid sjöfylleri har övervägts alltsedan 1920-talet. 1967 infördes en uttrycklig bestämmelse i sjölagen i detta ämne. Dessa bestämmelser gällde sedan i stort fram till den 1 juli 1991 då de nuvarande bestämmelserna om onykterhet till sjöss infördes. Sedan dess har en enig statlig utredning föreslagit i princip samma regler som i trafik på land. Tyvärr har inte några promillegränser införts i lagen. Att några promillegränser inte har införts har tidigare motiverats med att Brottsförebyggande rådet först skulle utvärdera de bestämmelser om sjöfylleri som infördes 1991. Enligt min mening har denna fråga blivit utredd och utvärderad så det behöver lagfästas snarast. Båtsäsong efter båtsäsong får inte gå utan att effektiva åtgärder mot sjöfylleri sätts in. Vi vet av erfarenhet att varje år dör åtskilliga personer och ännu fler skadas på sjön på grund av onykterhet. Dessutom förekommer en hög grad av "sanitär olägenhet" som drabbar strandboende, friluftsliv och badande samt inte minst fågellivet.</textBlock>
    <textBlock ix="285">Med anledning av det ovan anförda vill jag ställa följande fråga till justitieministern: Avser regeeringen att vidta några åtgärder för att införa promillegränser för att bekämpa sjöfylleri?</textBlock>
    <textBlock ix="286">1994/95:31 av Charlotta L Bjälkebring (v) till kommunikationsministern om Arlandabanan:</textBlock>
    <textBlock ix="287">Under föregående mandatperiod fattades beslut om att privatisera Arlandabanan.</textBlock>
    <textBlock ix="288">Kommer regeringen att vidta några åtgärder så att beslutet kan omprövas?</textBlock>
    <textBlock ix="289">1994/95:32 av Ulla Hoffmann (v) till kommunikationsministern om räddningsflottars konstruktion:</textBlock>
    <textBlock ix="290">Efter förlisningen av Estonia har framkommit att de flesta överlevande är män. Den fysiska styrkan var av avgörande betydelse. Räddningsflottarnas konstruktion t.ex. avsaknaden av bordningsramper gjorde att många kvinnor och fysiskt svaga personer inte kunde ta sig upp på flottarna. Min fråga till kommunikationsministern är:</textBlock>
    <textBlock ix="291">Är regeringen beredd att komma med förslag till regler så att räddningsflottar i fortsättningen förses med bordningsramper eller räddningsstegar?</textBlock>
    <textBlock ix="292">1994/95:33 av Per Rosengren (v) till kommunikationsministern om Europaväg 20 genom Skaraborg:</textBlock>
    <textBlock ix="293">I Skaraborg är man i full färd med att planera för utbyggnaden av E 20 som enligt ett riksdagsbeslut skall få motorvägsstandard. Det finns emnellertid inga medel anslagna till detta. Längs E 20 genom Skaraborg finns flera hårt olycksdrabbade sträckor. Det är därför nödvändigt att så fort som möjligt bygga om dessa sträckor, och som jag ser det vore det bättre att i stället för motorväg omgående projektera en väg av 13-meterstyp med planfria korsningar. Ute i kommunerna sitter kommun- och länspolitiker och planerar utifrån ett riksdagsbeslut som ännu inte är finansierat, men det finns en stor risk att nödvändiga investeringar för att förbättra säkerheten aldrig blir av. Jag vill därför fråga:</textBlock>
    <textBlock ix="294">Vilka åtgärder är kommunikationsministern beredd att vidta för att de olycksdrabbade sträckorna så snart som möjligt skall kunna byggas om?</textBlock>
    <textBlock ix="295">1994/95:34 av Lennart Beijer (v) till statsrådet Jörgen Andersson om avregleringen av elmarknaden:</textBlock>
    <textBlock ix="296">Riksdagens majoritet beslutade i maj 1994 att bifalla proposition 1993/94:162 Handel med el i konkurrens. Mot detta reserverade sig både Vänsterpartiet och Socialdemokraterna. Avregleringen skall träda i kraft den 1 januari 1995 och förberedelserna inför detta pågår nu för fullt. Avregleringens konsekvenser är inte kända, men man kan förmoda att avregleringen bl.a. försvårar avvecklingen av kärnkraften och höjer elpriserna i framför allt glesbygd. Det fordras nu snabba åtgärder om avregleringen skall stoppas. Jag vill därför fråga:</textBlock>
    <textBlock ix="297">Avser statsrådet vidta åtgärder för att stoppa avregleringen av elmarknaden?</textBlock>
    <textBlock ix="298">1994/95:35 av Björn Samuelson (v) till statsrådet Mats Hellström om EU-information:</textBlock>
    <textBlock ix="299">I en broschyr utarbetad av Utrikesdepartmentets handelsavdelning som distribuerats till hushållen framförs vissa påståenden om den ekonomiska och monetära unionen (EMU). Där påstås bl.a. att vi i Sverige själva skall avgöra frågan om anslutning till den gemensamma valutan och centralbanken. Detta är ju faktiskt inte hela sanningen. Jag tycker det är angeläget att EU- information till hushållen sakligt behandlar olika frågor. Jag vill därför fråga:</textBlock>
    <textBlock ix="300">Vilka åtgärder ämnar statsrådet vidta för att hushållen skall få en objektiv information om den ekonomiska unionen?</textBlock>
    <textBlock ix="301">1994/95:36 av Rolf Kenneryd (c) till finansministern om kommunsektorns ekonomiska resurser:</textBlock>
    <textBlock ix="302">Under valrörelsen gavs från åtskilliga socialdemokrater intrycket att en socialdemokratisk regering skulle ge kommunsektorn väsentligt ökade ekonomiska resurser. Regeringsförklaringen saknar varje antydan om den för vår välfärd så viktiga kommunala sektorns förutsättningar. Mot bakgrund härav vill jag härmed fråga finansministern:</textBlock>
    <textBlock ix="303">Hur bedömer finansministern den kommunala sektorns förutsättningar de närmaste åren?</textBlock>
    <textBlock ix="304">1994/95:37 av Lennart Beijer (v) till näringsministern om varvsindustrins konkurenssituation:</textBlock>
    <textBlock ix="305">Den svenska varvsindustrin, bestående av relativt små enheter i Lunde, Öregrund, Oskarshamn, Landskrona och Göteborg befinner sig i en mycket svår situation. De tvingas i dag konkurrera med varv i Norden och Europa, som alla har subventioner av olika slag. Detta är en omöjlig situation och kommer nu snabbt att innebära ytterligare minskning av en redan liten svensk varvsindustri. Riksdagen uttalade i april 1994 att regeringen bör göra en översyn av konkurrensvillkoren för svensk varvsindustri och återkommer till riksdagen med förslag som syftar till att varvsnäringen i Sverige får likvärdiga konkurrensförhållanden med varvsindustrin inom OECD. Ännu har inget hänt. Jag vill därför fråga näringsministern:</textBlock>
    <textBlock ix="306">Vilka åtgärder avser näringsministern vidta för att ge de svenska varven samma villkor som varv i övriga världen?</textBlock>
    <textBlock ix="307">1994/95:38 av Bengt Hurtig (v) till arbetsmarknadsministern om uppsägning av statligt anställda:</textBlock>
    <textBlock ix="308">De anställda och de fackliga organisationerna vid statliga verk har under en lång följd av år lojalt ställt upp på de rationaliseringar, bolagiseringar och privatiseringar som genomförts. Inte minst gäller det Norrbottens län. I olika steg har Domänverket, SJ, Banverket, Posten, Televerket, Vägverket o.s.v. minskat sin personal. Olika åtgärder har vidtagits för att lindra konsekvenserna för den enskilde men många har hamnat i den långa kön av arbetslösa. Jag vill därför fråga arbetsmarknadsministern:</textBlock>
    <textBlock ix="309">Är arbetsmarknadsministern beredd att ta initiativ till att staten i fortsättningen skall ha målet att vara en mönsterarbetsgivare som ser till att andra arbetstillfällen skapas innan den själv säger upp sina anställda?</textBlock>
    <textBlock ix="310">1994/95:39 av Charlotta L Bjälkebring (v) till arbetsmarknadsministern om arbetslöshetsersättningen till deltidsarbetande:</textBlock>
    <textBlock ix="311">De nya reglerna för arbetslöshetskassan innebär bl.a. att man får deltidsstämpla i högst 300 dagar. Deltidsarbetande finns främst inom yrken som är kvinnodominerade. De nya reglerna innebär därför att kvinnors möjligheter till en egen försörjning begränsas. Min fråga till arbetsmarknadsministern är:</textBlock>
    <textBlock ix="312">Har regeringen tänkt vidta några åtgärder för att förbättra arbetslöshetsersättningen till deltidsarbetande?</textBlock>
    <textBlock ix="313">1994/95:40 av Lennart Rohdin (fp) till statsrådet Leif Blomberg om asylsökande kvinnor, som misshandlats av sina män:</textBlock>
    <textBlock ix="314">Under senare tid har ett par uppmärksammade fall förekommit där asylsökande kvinnor fått avslag på sina ansökningar och beslut fattats om utvisning därför att kvinnans man dömts till utvisning resepektive lämnat landet för att han riskerat åtal för misshandel av just kvinnan i fråga. Kvinnorna har lämnat sina män och sökt skydd undan hotet från denne. Som skäl har tillståndsmyndigheterna, invandrarverk och utlänningnämnd, anfört att familjer juridiskt sett bör hållas samman. Av detta skäl har då andra bestämmelser som kunde givit kvinnan och hennes barn rätt att stanna i Sverige inte tillämpats. Avser regeringen att vidtaga någon åtgärd så att asylsökande kvinnor som misshandlats av sina män inte utvisas med hänvisning till att mannen inte har rätt att stanna i Sverige?</textBlock>
    <textBlock ix="315">1994/95:41 av Margareta E Nordenvall (m) till socialministern om privata specialistläkare:</textBlock>
    <textBlock ix="316">I regeringsförklaringen sade statsminister Ingvar Carlsson följande: "Etableringen av specialistläkare, som dränerar sjukvårdens ekonomi, kommer att upphöra."</textBlock>
    <textBlock ix="317">Vilka åtgärder avser socialministern vidta för att säkra patienternas valmöjligheter när det gäller privata specialistläkare?</textBlock>
    <textBlock ix="318">1994/95:42 av Urban Ahlin (s) till miljöministern om regler om miljöhänsyn i fastighetsbildningslagen:</textBlock>
    <textBlock ix="319">Assidomän säljer nu ut skogar med stora naturvärden. Sveriges naturskyddsförening har påvisat risken för att dessa skövlas när enskilda markägare utnyttjar nya bestämmelser i fastighetsbildningslagen och den avreglerade skogsvårdslagen. Naturskyddsföreningen har i tidskriften "Sveriges natur" 1994:5 beskrivit hur man i ett fall utnyttjat fastighetsbildningslagen för att lättare kunna avverka skogen och kringgå skogsvårdslagens bestämmelser. Av denna anledning borde någon bestämmelse i fastighetsbildningslagen kunna förhindra fastighetsbildningar vars syfte är att kringgå bestämmelserna i skogsvårdslagen. För miljöfrågor i vidsträckt bemärkelse finns speciallagstiftning i bl.a. naturvårdslag, miljöskyddslag och kulturminneslag. Härutöver finns miljöhänsynsparagrafer i bl.a. skogsvårdslagen och lagen om skötsel av jordbruksmark. Motsvarande saknas i fastighetsbildningslagen. För att undanröja risken för att miljöhänsyn inte tas borde en miljöhänsynsbestämmelse motsvarande den i skogsvårds- och jordbrukslagstiftningen införas i fastighetsbildningslagen.</textBlock>
    <textBlock ix="320">Ämnar regeringen framkomma med förslag som stävjar dessa missförhållanden?</textBlock>
    <textBlock ix="321">1994/95:43 av Rose-Marie Frebran (kds) till finansministern om EU-omröstningens påverkan på statsfinanserna:</textBlock>
    <textBlock ix="322">Frågan om hur medlemsavgiften till EU skall finansieras, om folkomröstningen ger en majoritet för ja till EU, upprepas gång efter annan av nej-sidan. Svaret på frågan varierar något, men i huvudsak hänvisas till det normala budgetarbetet. En lika intressant fråga är vad ett utanförskap skulle få för konsekvenser för statsbudgeten. Olika rapporter och utredningar har visat olika siffror för kostnaden för ett nej till EU med hänsyn till en förväntad högre räntenivå, lägre investeringstakt och långsammare tillväxt.</textBlock>
    <textBlock ix="323">Min fråga till finansministern är mot bakgrund av ovanstående om Finansdepartementet har gjort några alternativa beräkningar för utfallet på statsfinanserna vid ett ja respektive ett nej i EU-omröstningen.</textBlock>
    <textBlock ix="324">1994/95:44 av Rose-Marie Frebran (kds) till socialministern om karensdagen i sjukförsäkringen:</textBlock>
    <textBlock ix="325">Fyrpartiregeringen kom vid den s.k. krisuppgörelsen 1992/93 överens med Socialdemokraterna om att införa en karensdag vid sjukdom. Efter införandet av karensdagen har dock flera problem blivit tydliga. Det är angeläget att åtgärda dessa snarast. Ett problem rör personer med obekväm arbetstid, speciellt deltidsarbetande. En särskilt drabbad grupp är kvinnor som arbetar natt inom vården. Utgångspunkten för förslaget om införande av en karensdag utgick från en normalarbetstid av 40 timmar i veckan. Nattarbetande kvinnor inom vården arbetar emellertid ofta färre antal timmar i veckan på grund av den obekväma arbetstiden. I den här gruppen arbetar de flesta deltid, med långa arbetspass. För en vanlig industriarbetare innebär en karensdag i sjukförsäkringen att den disponibla månadsinkomsten minskar med. en tjugoendel.För en deltidsarbetande undersköterska som arbetar tio nätter i månaden innebär emellertid karensdagen en förlust på en tiondel av månadsinkomsten. Denna uppenbara orättvisa är långtifrån intentionerna i krisuppgörelsen.</textBlock>
    <textBlock ix="326">Avser statsrådet ändra reglerna så att bördorna bärs rättvist av alla löntagare, oavsett yrkesgrupp och tjänstgöringsgrad?</textBlock>
    <textBlock ix="327">1994/95:45 av Mats Odell (kds) till finansministern om de i regeringsförklaringen angivna budgetförstärkningarna:</textBlock>
    <textBlock ix="328">I regeringsförklaringen står följande att läsa på sidan 3: "Riksdagen har redan beslutat om åtgärder, som nu skall genomföras och som innebär en förstärkning av statsbudgeten med 20 miljarder kronor."</textBlock>
    <textBlock ix="329">Min fråga till finansministern är vilka budgetförstärkningar som avses.</textBlock>
    <textBlock ix="330">1994/95:46 av Chatrine Pålsson (kds) till statsrådet Anna Hedborg om den i regeringsförklaringen angivna sjukvårdsutredningen:</textBlock>
    <textBlock ix="331">I regeringsförklaringen står följande att läsa: "Den pågående sjukvårdsutredningen skall snabbt kartlägga tillståndet i sjukvården och föreslå åtgärder för förbättringar och effektiviseringar."</textBlock>
    <textBlock ix="332">Jag vill med anledning av ovanstående fråga statsrådet vilken sjukvårdsutredning som åsyftas.</textBlock>
    <textBlock ix="333">1994/95:47 av Inger Davidson (kds) till statsrådet Ylva Johansson om rätten att välja skola:</textBlock>
    <textBlock ix="334">Rätten att välja skola finns reglerad i internationella konventioner som Sverige ställt sig bakom. Det gäller t.ex. FN:s allmänna deklaration om mänskliga rättigheter. Där sägs bl.a. att rätten att välja den undervisning som skall ges åt barnen, i främsta rummet tillkommer deras föräldrar. Regeringen skriver i regeringsförklaringen att rätten att välja skola är självklar, men att systemet med den s.k. skolpengen skall avvecklas.</textBlock>
    <textBlock ix="335">Hur tänker statsrådet försäkra sig om att rätten att välja skola garanteras och inte återigen blir beroende av familjens ekonomi?</textBlock>
    <textBlock ix="336">den 14 oktober</textBlock>
    <textBlock ix="337">1994/95:48 av Ragnhild Pohanka (mp) till statsrådet Leif Blomberg om de kurdiska flyktingarna i Estland:</textBlock>
    <textBlock ix="338">Under Gulfkriget flydde nära en miljon kurder till Turkiet och Iran, de allra flesta till Iran. Ungefär två tredjedelar av Iraks kurdiska del är nu en självstyrande kurdisk region och många kurder har återvänt till sina hembyar. Men de som flydde från t.ex. Kirkuk- och Mosulområdena, som fortfarande ligger under Saddam Husseins välde har inte kunnat återvända. Några av dem har valt att fly från Iran över länderna i gamla Sovjet för att komma till Västeuropa, där de ofta har nära släktingar. En grupp befinner sig nu i Estland och lever under fängelseliknande förhållanden. Sedan sex dagar hungerstrejkar kvinnor och barn. Männen lever skilda från sina familjer. Finland ställer eventuellt upp i någon form. Det vore skäl att samarbeta med Finland i denna fråga. Flyktvägen till Sverige är stängd och innebär risker för flyktingar och straff för besättningarna.</textBlock>
    <textBlock ix="339">Är invandrarministern beredd att hjälpa till att lösa dessa lidande flyktingars problem?</textBlock>
    <textBlock ix="340">1994/95:49 av Ragnhild Pohanka (mp) till statsministern om EU-omröstningen:</textBlock>
    <textBlock ix="341">Om varken ja- eller nej-sidan får mer än 50  % vid folkomröstningen den 13 november, kommer då den sida som får flest röster att avgöra inträdet i den europeiska unionen?</textBlock>
    <textBlock ix="342">1994/95:50 av Ragnhild Pohanka (mp) till kommunikationsministern om Dalarna och nattågstrafiken:</textBlock>
    <textBlock ix="343">Goda kommunikationer för Dalarna är av stor betydelse. Flera städer är oerhört beroende av dem både för persontrafik och som fraktare av gods. Genom Borlänge - Faluns högskola och placeringen av statliga verk (Vägverket och Banverket) och stora industrier t.ex. Domnarvets Jernverk, Stora och Kvarnsveden är kraven på täta och goda kommunikationer helt avgörande. Planerna på att dra in det enda nattåget kommer att påverka regionen negativt. Det har under flera år varit hotat.</textBlock>
    <textBlock ix="344">Är kommunikationsministern beredd att ta upp frågan till prövning?</textBlock>
    <textBlock ix="345">1994/95:51 av Ewa Larsson (mp) till statsrådet Ylva Johansson om de ekonomiska villkoren för de fristående skolorna:</textBlock>
    <textBlock ix="346">I regeringsförklaringen står att förändringar inom skolornas ekonomiska tilldelningssystem kommer att genomföras. De fristående Waldorfskolorna har under hela sin existens arbetat under mycket svåra ekonomiska betingelser och därför tvingats ta ut elevavgifter.</textBlock>
    <textBlock ix="347">Vilka åtgärder kommer statsrådet att vidta för att de fristående skolorna skall erhålla samma ekonomiska förutsättningar som de kommunala skolorna?</textBlock>
    <textBlock ix="348">1994/95:52 av.Margitta Edgren (fp) till utbildningsministern om den högre utbildningen:</textBlock>
    <textBlock ix="349">Den tidigare borgerliga regeringen satsade på en utbyggnad av den högre utbildningen. Kapaciteten inom grundutbildningen har sedan 1991 byggts ut med 30 %. För att säkra kvaliteten vid denna expansion gjorde regeringen en satsning på kvalitet, bl.a. genom att införa en s.k.kvalitetspremie. Den socialdemokratiska regeringsförklaringen nämner fler platser inom den högre utbildningen men inget om att utbildningen skall hålla hög kvalitet. I en intervju den 13 oktober i Svenska Dagbladet ger statsrådet intrycket av att han inte anser att kvalitetssäkring är prioriterat och att högskolor som satsar på kvalitet inte skall premieras för det.</textBlock>
    <textBlock ix="350">Jag vill fråga vad statsrådet avser göra för att den högre utbildningen i Sverige även  fortsättningsvis skall hålla hög kvalitet.</textBlock>
    <textBlock ix="351">1994/95:53 av Eva Eriksson (fp) till jordbruksministern om älgsjukan:</textBlock>
    <textBlock ix="352">Sedan 1985 har ett tusental älgar insjuknat och dött i den svenska älgsjukan. Sjukdomen har varit särskilt vanlig bland älgar i Älvsborgs län, ett av Sveriges mest försurade områden. Orsakerna till älgsjukan är inte utredda men det finns olika teorier bakom den.Vissa experter pekar på kalkning av försurad mark som en tänkbar orsak bakom sjukdomen. Med anledning av ovan förda vill jag fråga statsrådet:</textBlock>
    <textBlock ix="353">På vilket sätt avser regeringen medverka till att kartlägga orsakerna bakom den svenska älgsjukan så att den kan bekämpas?</textBlock>
    <textBlock ix="354">1994/95:54 av Torsten Gavelin (fp) till jordbruksministern om Östersjölaxen:</textBlock>
    <textBlock ix="355">Som ett led i försöken att rädda den naturlevande laxen i Östersjön föreslog Fiskeriverkets s.k. laxutredning att Sverige skulle stoppa allt sitt laxfiske från den 15 oktober 1994 fram till årsskiftet. Fiskeriverkets styrelse kunde inte ta något beslut vid sitt senaste sammanträde utan bordlade frågan. Detta är ett hån mot de norrländska kust-och fritidsfiskarna, som redan fått sitt marginellt påverkande fiske stoppat.</textBlock>
    <textBlock ix="356">Vilka åtgärder avser jordbruksministern att vidta för att rädda den naturlevande laxen i Östersjön?</textBlock>
    <textBlock ix="357">1994/95:55 av Peter Eriksson (mp) till statsrådet Mats Hellström om EU-informationen:</textBlock>
    <textBlock ix="358">Den broschyr som sänts ut från RSV inför folkomröstningen om EU innehåller ett flertal grova övertramp som måste betraktas som direkt vilseledande propaganda från UD (som ansvarat för texterna). En fråga som upprört mig är hur man behandlar sanningen när det gäller avtalet och den svenska regionalpolitiken. I verkligheten lyckades inte förhandlarna över huvud taget få in frågan om den svenska regionalpolitiken i avtalet.Än i dag vet vi därför inte i vilken utsträckning vi kan behålla den nuvarande regionalpolitiken när det gäller stöd till företag.</textBlock>
    <textBlock ix="359">Är statsrådet Hellström beredd att på något sätt agera för att svenska folket skall få en mer rättvisande bild av EU-avtalet och den svenska regionalpolitiken?</textBlock>
    <textBlock ix="360">1994/95:56 av Göthe Knutson (m) till socialministern om sjukhusens ansvar för skada vållad av avvikna patienter:</textBlock>
    <textBlock ix="361">Landstinget vägrar ersätta två misshandlade kvinnor och deras barn som blev angripna av en 35- årig mördare som rymt från Sidsjöns sjukhus. Den ena mamman fick sjukskrivas i åtta veckor efter överfallet. Allt vad de drabbade kvinnorna begär är 6 000 kr för förstörda kläder. Men landstinget vägrar betala "av princip", säger sjukvårdsdirektören Rune Oscarsson, enligt Aftonbladet. Liknande fall av betalningsvägran har inträffat när våldsverkare rymt ifrån s.k.sluten psykiatrisk vård och drabbat enskilda personer. Det är på tiden att sjukhusens ansvar fastställs på ett rimligt sätt.</textBlock>
    <textBlock ix="362">Vilka åtgärder är socialministern beredd vidta för att brottsoffer skall få en rimlig ersättning?</textBlock>
    <textBlock ix="363">1994/95:57 av Helena Nilsson (c) till arbetsmarknadsministern om stödet till kvinnligt nyföretagande på landsbygden:</textBlock>
    <textBlock ix="364">Socialdemokraternas talesman i regionalpolitiska frågor, Georg Andersson, sade under valrörelsen att mikrostödet för främjande av kvinnligt nyföretagande på landsbygden skulle omprövas om socialdemokraterna fick regeringsmakten.</textBlock>
    <textBlock ix="365">Kommer statsrådet att vidtaga åtgärder som innebär att riksdagens beslut om mikrostöd rivs upp?</textBlock>
    <textBlock ix="366">1994/95:58 av Göthe Knutson (m) till socialministern om bostadsbidragen:</textBlock>
    <textBlock ix="367">Socialnämnden i Halmstad tvingas nu betala för en större lägenhet åt socialbidragstagare som påstår sig ha cellskräck i en mindre lägenhet. På grund av ett läkarintyg om "cellskräcken", som bygger helt på patientens egna påståenden har länsrätten i Halland i dom (Ö 777-94) fastställt att socialnämnden är skyldig att betala för den större lägenhet som mannen skaffat. Den kostar 3 500 kr mer i månaden och är 50 kvadratmeter. Den tidigare lägenheten är 40,5 kvadratmeter. Mannen bor ensam och lever helt på socialbidrag och bostadsbidrag. Märkligare är den lagstiftning som "tvingar" en länsrätt göra landets skattebetalare betalningsansvariga i ett fall som detta. Mannen har bott fyra år i Sverige och har aldrig haft något arbete.</textBlock>
    <textBlock ix="368">Vilka åtgärder är socialministern beredd att vidta för att förhindra ett orimligt utnyttjande av bostadsbidragssystemet?</textBlock>
    <textBlock ix="369">1994/95:59 av Ulf Björklund (kds) till statsrådet Jörgen Andersson om yngre bostadsrättsföreningar:</textBlock>
    <textBlock ix="370">Regeringsförklaringen ger inga klara besked om bostadspolitiken. Det slås fast att man "vill skapa fasta och långsiktiga regler för byggandet och för den sociala bostadspolitiken." Det är en skrivning som är så allmänt hållen att de flesta kan ställa sig bakom den. Vi kristdemokrater har sedan länge uppmärksammat de stora problem som tusentals bostadsrättsföreningar med hus byggda under andra halvan av 80-talet och början av 90-talet befinner sig i. Antalet konkurser har ökat dramatiskt och åtskilliga föreningar ligger i riskzonen. Den förra regeringen vidtog en del åtgärder, som exempelvis en rätt för bostadsrättsföreningar att skriva om ofördelaktiga lån till lån med bättre villkor utan att räntebidragen påverkas.</textBlock>
    <textBlock ix="371">Min fråga till bostadsministern är vilka ytterligare åtgärder han är beredd att vidta för att minska konkursrisken i de yngre bostadsrättsföreningarna.</textBlock>
    <textBlock ix="372">1994/95:60 av Eva Zetterberg (v) till utrikesministern om Colombia och de mänskliga rättigheterna:</textBlock>
    <textBlock ix="373">I maj 1994 tog jag i en interpellation till Alf Svensson upp frågan om de mänskliga rättigheterna i Colombia. Colombia är ett land där 10 personer mördas varje dag av politiska skäl och där medlemmar av fackföreningsrörelser, den demokratiska vänstern och organisationer för mänskliga rättigheter dagligen hotas till livet. Många av morden har en direkt eller indirekt koppling till den colombianska militären. I samband med ett besök av en regeringsdelegation från Colombia i juni 1994 lovade Alf Svensson att ta upp frågor med anledning av det ökade våldet. En möjlighet skulle vara att Sverige skulle agera i Colombia på motsvarande sätt som den norska regeringen engagerat sig som fredsmäklare i Guatemala. Önskemål har också framkommit om att Sverige skulle skicka en officiell delegation till Colombia för att markera vår oro vad gäller övergrepp mot mänskliga rättigheter. Inga spår av handling har kunnat märkas på detta område från den borgerliga regeringens sida. Jag vill därför fråga:</textBlock>
    <textBlock ix="374">Vad avser den socialdemokratiska regeringen göra i fallet Colombia och de mänskliga rättigheterna?</textBlock>
    <textBlock ix="375">1994/95:61 av Bengt Hurtig (v) till statsrådet Mats Hellström om vapenexporten till stater i Mellanöstern:</textBlock>
    <textBlock ix="376">Den borgerliga regeringen gav klartecken till nya krigsmaterielaffärer med sex av Gulfstaterna vid Persiska viken: Saudi-Arabien, Kuwait, Bahrein, Oman, Quatar och Förenade Arabemiraten. Jag vill därför ställa följande fråga till utrikeshandelsminister Mats Hellström:</textBlock>
    <textBlock ix="377">Avser regeringen att stoppa nya krigsmaterielaffärer med Gulfstaterna i Mellanöstern?</textBlock>
    <textBlock ix="378">1994/95:62 av Eva Zetterberg (v) till socialministern om Föräldraföreningen Plötslig spädbarnsdöd:</textBlock>
    <textBlock ix="379">Under den föregående perioden uttrycktes från samtliga partier genom motioer och slutligen genom socialutskottets betänkande 1993/94:SoU20 att det var angeläget att finna former för ett fortsatt stöd till Föräldraföreningen Plötslig spädbarnsdöd. Vi var alla övertygade om att organisationen skulle få fortsatt stöd för sin verksamhet. Denna positiva inställning bekräftades av dåvarande sjukvårdsminister Bo Könberg i frågestunder under november 1993 respektive april 1994. I dagarna har vi nåtts av beskedet från föreningen att den tidigare regeringen enbart beviljat 50 000 kr för detta budgetår i organisationsstöd. Detta innebär att föreningen inte kan fortsätta sin verksamhet. Jag vill därför fråga socialministern:</textBlock>
    <textBlock ix="380">Vad avser den socialdemokratiska regeringen göra nu för att Föräldraföreningen Plötslig spädbarnsdöd skall kunna fortsätta att fungera?</textBlock>
    <textBlock ix="381">1994/95:63 av Ulla Hoffmann (v) till statsrådet Leif Blomberg om de irakiska flyktingarna i Estland:</textBlock>
    <textBlock ix="382">Ett 80-tal irakiska män, kvinnor och barn befinner sig i estniska fängelser under olidliga förhållanden. De har flytt från Saddam Husseins diktatur, men har nu suttit fängslade i Estland från fem månader till ett år. De estniska myndigheterna vägrar att låta dem söka asyl. De utsätts för en vedervärdig behandling i fängelset, dålig mat, avsaknad av hygienartiklar och förnedrande behandling av personalen. Familjer har splittrats, män förvaras i ett fängelse, kvinnor och barn i ett annat. Sedan den 19 september deltar nu samtliga vuxna i en hungerstrejk utan tidsgräns. Det som nu sker med de irakiska flyktingarna i Estland torde innebära att Estland inte lever upp till sina åtaganden i internationella konventioner om de mänskliga rättigheterna. Min fråga till statsrådet Blomberg blir därför:</textBlock>
    <textBlock ix="383">Vilka åtgärder ämnar den svenska regeringen vidta för att de i Estland fängslade irakiska flyktingarnas prekära situation snabbt löses med full respekt för grundläggande mänskliga rättigheter?</textBlock>
    <textBlock ix="384">1994/95:64 av Lennart Rohdin (fp) till utrikesministern om sanktionerna mot Serbien- Montenegro:</textBlock>
    <textBlock ix="385">För en vecka sedan kunde ett aeroflot-plan med den ryska regeringens särskilda sändebud Tjurkin landa på Belgrads flygplats. Tjurkin mottogs med blommor och som en hjälte av företrädare för den serbiska regeringen. De av FN beslutade sanktionerna mot den stat och den regim som varit arkitekten bakom terror, krig och etnisk rensning i det forna Jugoslavien hade till slut så när tvingat Milosevic på knä. Krigsmålen är uppnådda. en tredjedel av Kroatien är ockuperat. Den av världssamfundet erkända och i FN invalda multietniska staten Bosnien- Hercegovina har skändats, krossats och styckats under omvärldens tystnad och medverkan av de s.k. fredsmäklarna. Bosniens huvudstad Sarajevo har snart varit belägrad i 1000 dagar - en av 1900-talets skamfläckar i Europas historia. Ett antal gränsobservatörer vid den serbiska gränsen till Bosnien fick FN att lätta på isoleringen av krigsförbrytare i Belgrad.</textBlock>
    <textBlock ix="386">Med anledning av det ovan anförda vill jag ställa följande fråga: Står den svenska regeringen bakom beslutet i FN:s säkerhetsråd att partiellt häva sanktionerna mot Serbien-Montenegro?</textBlock>
    <textBlock ix="387">1994/95:65 av Marie Wilén (c) till statsrådet Ylva Johansson om föräldrainflytandet i skolan:</textBlock>
    <textBlock ix="388">I regeringsförklaringen skrevs att föräldrainflytandet skall stärkas. Riksdagen har begärt av regeringen, när man behandlade förslag om ny läroplan för grundskolan, att frågan om att stärka elevers och föräldrars inflytande i skolan skall ges en ordentlig genomlysning. Det bör göras en kartläggning av existerande samverkansformer - där föräldrar och elever har ett institutionaliserat inflytande över den enskilda skolan - och de juridiska begränsningar för dessa som finns i dagens lagstiftning.</textBlock>
    <textBlock ix="389">Hur avser statsrådet att fullfölja detta arbete?</textBlock>
    <textBlock ix="390">1994/95:66 av Bengt Hurtig (v)till justitieministern om EU-avtalet och offentlighetsprincipen:</textBlock>
    <textBlock ix="391">I en broschyr benämnd "EU-Avtalet" som utgetts av Utrikesdepartementets Handelsavdelning och sänts till de svenska hushållen sägs bl.a: "Offenlighetsprincipen har inte varit föremål för förhandlingar med EU, och kommer att vara kvar vid ett medlemskap." Vidare redovisas i en särskild faktaruta Sveriges förklaring om offentlighetsprincipen som gjorts i anslutning till avtalet. Däremot redovisas inte den viktiga motförklaring som EU gjort under samma punkt. Inte heller redovisas den ökade sekretess som blir följden av att allt fler politiska dokument av betydelse behandlas under utrikessekretess. En likartad ofullständig och vilseledande information ges av UDH i den broschyr som Riksskatteverket distribuerar till hushållen inför folkomröstningen.</textBlock>
    <textBlock ix="392">Vilka åtgärder avser justitieministern vidta för att förbättra informationen om EU-avtalets konsekvenser för offentlighetsprincipen?</textBlock>
    <textBlock ix="393">1994/95:67 av Krister Skånberg (mp) till statsrådet Mats Hellström om reglerna om miljön i avtalet med EU:</textBlock>
    <textBlock ix="394">I den information från Utrikesdepartementets handelsavdelning som skall skickas ut till alla röstberättigade i folkomröstningen står det under rubriken "Regler för miljö" bl.a: "På de områden Sverige har strängare regler har EU utfäst sig att se över sina regler. Syftet är att skärpa dem. Om inte detta sker inom fyra år har Sverige möjlighet att behålla sina strängare regler med hänvisning till den s.k. miljögarantin, en bestämmelse som ger medlemsländerna rätt att behålla en högre egen skyddsnivå." Detta kan lätt missuppfattas. I anslutningsfördraget artikel 112 står att "1. Under de fyra år som följer närmast efter anslutningen skall de bestämmelser som anges i bilaga X11 inte tillämpas på Sverige i vidare mån än vad som föreskrivs i bilagan. 2. Inom den angivna tiden skall bestämmelserna ses över i enlighet med EG-förfaranden. Utan att det påverkar resultatet av översynen skall gemenskapsrätten vid utgången av tiden gälla för de nya medlemsstaterna på samma villkor som för de nuvarande medlemsstaterna." Sverige kan med hänvisning till den s.k. miljögarantin begära att få behålla sina regler efter de fyra anpassningsåren om EU:s regler inte har "hunnit ikapp" - men vi kan inte veta om EU-kommissionen och ministerrådet vill ge fortsatta undantag.</textBlock>
    <textBlock ix="395">Avser statsrådet att ta initiativ till att Utrikesdepartementet går ut med ett förtydligande till alla röstberättigade eller ge folkrörelsen mot EU extra ekonomiska resurser att göra detta? 1994/95:68.av Krister Skånberg (mp) till statsrådet Mats Hellström om myndigheternas EU-anpassning:</textBlock>
    <textBlock ix="396">Den 13 november äger folkomröstningen mot EU rum. Det finns skäl att tro att resultatet av folkomröstningen blir ett nej till EU.</textBlock>
    <textBlock ix="397">Avser statsrådet att, vid ett nej i folkomröstningen, snarast ta initiativ till att riksdagsbeslutet om myndigheters EU-anpassning från 1988 rivs upp?</textBlock>
    <textBlock ix="398">1994/95:69 av Birgitta Hambraeus (c) till försvarsministern om försvarspolitiken och EU:</textBlock>
    <textBlock ix="399">I förhandlingarna har Sverige förbundit sig att inte utnyttja vetorätten även när det gäller den gemensamma försvarspolitiken, om de flesta medlemsstater är överens . UDH:s information utelämnar denna försäkran och är därför missvisande. England och Frankrike satsar fortfarande på kärnvapen till skillnad från USA och f.d. Sovjetunionen. Nyligen har generalsekreteraren för EU:s försvarsorgan VEU, William van Eekelen, yttrat i svensk TV: "Man kan ju inte ha en gemensam försvarspolitik och vara neutral på samma gång - En gemensam försvarspolitik lär komma att omfatta även de brittiska och franska kärnvapnen." Jan Prawitz har påpekat i "Läkare mot kärnvapen": "Enligt Euratoms stadga har dess försörjningsbyrå formellt mycket långtgående övernationella befogenheter, vilket är intressant för oss av det speciella skälet att Sverige inom sina gränser hyser en av världens största uranfyndigheter - i Västergötland."</textBlock>
    <textBlock ix="400">Ämnar försvarsministern försäkra sig om att EU inte har rätt att begära att Sverige skall framställs uran för leverans till kärnvapentillverkarna i EU?</textBlock>
    <textBlock ix="401">1994/95:70 av Johan Lönnroth (v) till utrikesministern om informationen om ett EU- medlemskaps ekonomiska konsekvenser:</textBlock>
    <textBlock ix="402">I den informationsbroschyr från UD som Riksskatteverket skall sända ut till alla hushåll inför folkomröstningen den 13 november sägs att man måste väga medlemsavgiften mot "effekter på investeringar, räntor, tillväxt och sysselsättning" vid ett medlemskap. Påståendet upprepas i en annan formulering där det sägs att man "på samma sätt" måste ta hänsyn till "kostnaderna av att stå utanför "i form av påverkan på räntor, investeringar och tillväxt. Formuleringarna "vägas mot" och "kostnaderna av att stå utanför" är ägnade att ge läsaren intrycket att det är en oomstridd sanning att de angivna effekterna går i positiv riktning. De angivna effekterna har studerats i de s.k. konsekvensutredningarna inför EU- omröstningen. Tre ledande ekonomer på området skriver i ett kommande nummer av Ekonomisk Debatt att de kalkyler som gjorts över investerings- och tillväxteffekter innebär att man "satt siffror på sådant som är omöjligt att uppskatta" och att man sedan givit dessa siffror "vetenskaplig nimbus". Det finns också forskare som hävdar att EU-medlemskapet medför starkt negativa effekter på tillväxt, sysselsättning och investeringar. Mot denna bakgrund vill jag fråga</textBlock>
    <textBlock ix="403">Avser regeringen ta några initiativ för att allmänheten skall få en mer allsidig och neutral information om de ovan angivna effekterna av medlemsskapet?</textBlock>
    <textBlock ix="404">1994/95:71 av Lennart Daléus (c) till statsministern om näringslivsrådet:</textBlock>
    <textBlock ix="405">I regeringsförklaringen sägs att regeringen kommer att inrätta ett näringslivsråd som skall arbeta på statsministerns uppdrag och bistå statsministern och regeringen med råd och erfarenheter.</textBlock>
    <textBlock ix="406">Vilket inflytande kommer näringslivsrådet ges när det gäller miljö-och energipolitiken?</textBlock>
    <textBlock ix="407">1994/95:72 av Birgitta Hambraeus (c) till statsrådet Mats Hellström om EU-informationen:</textBlock>
    <textBlock ix="408">Den 13 november skall folket ta ställning till om Sverige bör bli medlem i Europeiska Unionen i enlighet med avtalet mellan Sverige och EU:s medlemsstater. Den broschyr som riksdagen beslutat att RSV skall sända till alla hushåll innehåller en beskrivning av avtalet, författad av UDH, som utelämnar den centrala betydelsen av avtalet. I prop 1994/95:19 föreslås en lag med anledning av Sveriges anslutning till Europeiska Unionen, som kommer att antas om ja-rösterna blir fler än nejrösterna den 13 november. Av lagförslaget framgår klart att medlemskap betyder att Sverige skulle överta samtliga befintliga EU:s fördrag, rättsakter, avtal etc. (2§), samt att EU skulle få "fatta beslut som gäller här i landet." (3§) Vidare framgår det att riksdagen reduceras till ett samrådsorgan till regeringen i alla EU-frågor. (5§) Eu:s,.rättsakter skulle ta över våra egna lagar, även grundlagar. Blir det övervägande JA i folkomröstningen har myndigheter och domstolar skyldighet att rätta sig efter vad som beslutas i Bryssel och riksdagen skulle inte kunna ändra på detta.</textBlock>
    <textBlock ix="409">Avser statsrådet att komplettera informationen till hushållen om EU:s lagars överhöghet över svensk lag?</textBlock>
    <textBlock ix="410">1994/95:73 av Nalin Baksi (s) till statsrådet Mats Hellström om den fulla sysselsättningen vid en monetär union:</textBlock>
    <textBlock ix="411">Eu strävar mot att bilda en monetär union med en gemensam centralbank. Den här banken skall stå fri från direkt politiskt inflytande. Därmed så undandrar man en viktig del av den ekonomiska politiken från demokratisk kontroll.</textBlock>
    <textBlock ix="412">Vad avser statsrådet göra för att i ett sådant läge möjligheten till full sysselsättning inte skall försämras?</textBlock>
    <textBlock ix="413">1994/95:74 av Leo Persson (s) till civilministern om regionala stöd i ett EU-perspektiv:</textBlock>
    <textBlock ix="414">I en informationsskrift, med titeln "Inför folkomröstningen den 13 november -94" som enligt uppgift skall sändas ut till svenska folket, utarbetad av Utrikesdepartementet finns ett avsnitt som upplyser om regionala stöd.</textBlock>
    <textBlock ix="415">Kommer subsidaritetsprincipen att gälla vad avser fördelning och nivå av de regionala stöden, så att länsstyrelsen även i fortsättningen blir det regionala beslutande organet?</textBlock>
    <textBlock ix="416">1994/95:75 av Leo Persson (s) till civilministern om konsumentpolitiken i EU-perspektiv:</textBlock>
    <textBlock ix="417">I en informationsskrift, med titeln "Inför folkomröstningen den 13 november -94" som enligt uppgift skall sändas ut till svenska folket, utarbetad av Utrikesdepartementet finns ett avsnitt som berör livsmedelskontroll m.m.</textBlock>
    <textBlock ix="418">Kommer ett EU-medlemskap att förbättra konsumentsäkerheten för t.ex. allergiker vad avser sammansatta livsmedels innehållsförteckning?</textBlock>
    <textBlock ix="419">1994/95:76 av Lena Klevenås (s) till jordbruksministern om ett EU-medlemskaps betydelse för jordbruket:</textBlock>
    <textBlock ix="420">I den informationsbroschyr från UD som Riksskatteverket skall sända ut till alla hushåll inför folkomröstningen den 13 november 1994 sägs att: "Svenskt jordbruk kommer att stödjas på minst samma nivå som i dag också i norra Sverige. Produktionen kan därmed också fortsätta på oförändrad nivå." Som alla vet är jordbrukets överskott ett stort och kostsamt problem inom EU. Jag vill därför fråga jordbruksministern:</textBlock>
    <textBlock ix="421">Kommer vi att vid ett eventuellt medlemskap i EU, kunna bibehålla ett jordbruk i norra och mellersta Sverige utan att kostnaderna för de svenska skattebetalarna ökar?</textBlock>
    <textBlock ix="422">den 19 oktober</textBlock>
    <textBlock ix="423">1994/95:77 av Juan Fonseca (s) till statsrådet Leif Blomberg om behandlingen av asylsökande i väntan på beslut om utvisning:</textBlock>
    <textBlock ix="424">Det är väl känt att många asylsökande hålls instängda vid olika fängelser i landet i väntan på utvisning. Ingen av dessa har begått kriminella handlingar.</textBlock>
    <textBlock ix="425">Kommer invandrarministern att medverka till en förändring så att asylsökande ej sätts i fängelse i avvaktan på beslut om utvisning ur landet?</textBlock>
    <textBlock ix="426">1994/95:78 av Nils T Svensson (s) till justitieministern om redovisning av anställningsvillkoren för bolagsdirektörer m.fl.:</textBlock>
    <textBlock ix="427">Under de senaste åren har frågan om s.k. fallskärmsavtal diskuterats i en rad sammanhang. Den statliga Redovisningskommittén och Aktiebolagskommittén har behandlat frågan. Några konkreta förslag har dock inte lämnats. I stället har man hänvisat till Näringslivets börskommittés rekommendation i frågan. Stockholms fondbörs styrelse har också ställt sig bakom denna rekommendation. Utvecklingen mot en öppnare redovisning av företagsledningarnas anställningsförhållanden och eventuella avtal om avgångsvederlag eller motsvarande går dock trögt. Frivilliglinjen har hittills inneburit att det fortfarande är många aktieägare och anställda som har bristfällig kunskap om sitt företags förhållanden i dessa avseenden.</textBlock>
    <textBlock ix="428">Vilka åtgärder avser justitieministern att vidta i syfte att öka såväl aktieägarnas och de anställdas som allmänhetens information om företagsledningarnas anställningsförmåner och andra "fallskärmar"?</textBlock>
    <textBlock ix="429">1994/95:79 av Elving Andersson (c) till miljöministern om norsk oljeprospektering i Skagerrak:</textBlock>
    <textBlock ix="430">Det finns långt framskridna planer i Norge på att tillåta oljeprospektering i Skagerrak. Skagerrak är ett ekologiskt mycket känsligt havsområde, med mycket stor betydelse för bl.a. fisket. Oljeutvinning nära den svenska kusten innebär stora risker för skador i den känsliga miljön. Enligt min uppfattning bör Sverige med alla till buds stående medel söka påverka Norge att avbryta alla planer på oljeutvinning i Skagerrak. Jag utgår från att miljöministern delar min uppfattning om att det är ett vitalt svenskt intresse att oljeprospektering inte kommer till stånd i Skagerrak och vill därför ställa följande fråga:</textBlock>
    <textBlock ix="431">Vilka åtgärder ämnar miljöministern vidta för att förhindra norsk oljeprospektering i Skagerrak?</textBlock>
    <textBlock ix="432">den 20 oktober</textBlock>
    <textBlock ix="433">1994/95:80 av Åke Carnerö (kds) till försvarsministern om förvar av militära vapen:</textBlock>
    <textBlock ix="434">Vapenstölder, vapenförvaring och åtgärder för att förhindra stölder har varit aktuella frågor under de senaste åren. Bl.a. har försvarsutskottet i riksdagens utredningsserie publicerat en rapport i ämnet (93/94:URD1). Eftersom varje försvunnet vapen innebär en risk för att vapnet kommer till användning i brottsligt sammanhang är nog alla överens om vikten av rigorösa bestämmelser vad gäller vapenhanteringen. Det går dock inte att helt gardera sig mot stölder, andra typer av brott, försummelser och slarv. Med tanke på olika händelser under de senaste åren där militära vapen varit inblandade är det viktigt att åtgärder vidtas som så långt det är möjligt minimerar missbruk och stölder av militära vapen.</textBlock>
    <textBlock ix="435">Vad avser försvarsministern att vidtaga för åtgärder så att hanteringen av militära vapen blir så säker som möjligt?</textBlock>
    <textBlock ix="436">1994/95:81 av Åke Carnerö (kds) till miljöministern om strandstädning i kustkommuner:</textBlock>
    <textBlock ix="437">Kustkommunerna på Västkusten drabbas varje år av stor nedskräpning utmed stränderna. I de flesta fall kan man inte finna någon ansvarig som orsakat denna nedskräpning. Nedskräpningen innebär stora kostnader, och det verkar som om mängden skräp ökar. I fjol plockades det upp sammanlagt 6 000 kubikmeter skräp. Länsarbetsnämnden har via ALU-arbeten bidragit till städkostnaderna tillsammans med kommunerna. Enligt uppgift finns det nu en oro för att kommunerna kan stå utan hjälp med städkostnaderna nästa år.</textBlock>
    <textBlock ix="438">Vad avser miljöministern vidtaga för åtgärder så att våra kustkommuner får någon form av ersättning för de kostnader som den årliga strandstädningen medför?</textBlock>
    <textBlock ix="439">1994/95:82 av Dan Ericsson (kds) till arbetsmarknadsministern om sysselsättningen i byggsektorn:</textBlock>
    <textBlock ix="440">I riksdagens frågestund den 18 oktober frågade jag Anders Sundström om han var beredd att förlänga och utveckla det nuvarande ROT-avdraget. Hans svar gav ingen större klarhet i frågan. Tvärtom var det väldigt defensivt. Arbetsmarknadsministern "övervägde lämpligheten av stimulanser i byggsektorn". Det är mycket oroande med ett sådant diffust besked. Jag vill därför utvidga frågan till att gälla det investeringsprogram som socialdemokraterna lade fram i samband med kompletteringspropositionen våren 1994 och även gick till val på.</textBlock>
    <textBlock ix="441">Kommer det investeringsprogram som socialdemokraterna tidigare presenterat i riksdagen och i valrörelsen att förverkligas?</textBlock>
    <textBlock ix="442">1994/95:83 av Eskil Erlandsson (c) till kommunikationsministern om obligatoriska passagerarlistor för färjor:</textBlock>
    <textBlock ix="443">Den senaste månaden har en stor tragisk olycka inträffat, den s.k. Estoniakatastrofen. Såväl dessförinnan som därefter har ett antal incidenter inträffat, exempelvis en med Viking Lines Isabella under färden Helsingfors-Stockholm-Helsingfors, den 5-7 oktober. Passagerare har noterat att vid avhämtningen av biljetter är det frivilligt att ange namn på passagerarlistorna.</textBlock>
    <textBlock ix="444">Avser kommunikationsministern att vidtaga några åtgärder för att åstadkomma en bättre passagerarkontroll, alternativt obligatoriska passagerarlistor på färjor?</textBlock>
    <textBlock ix="445">1994/95:84 av Inger Lundberg (s) till statsrådet Jörgen Andersson om åtgärder mot segregerat boende:</textBlock>
    <textBlock ix="446">I varje samhälle finns starka krafter som verkar för uppdelning och segregation av människor från olika samhällsklasser. Redan när miljonprogrammets bostadsområden stod färdiga uppmärksammades segregationstendenser i vårt land - främst i storstadsområdena, men också tydligt i många medelstora städer. En kraftfull och medveten samhällsplanering innefattande såväl bostadspolitiska instrument som satsningar på likvärdig skola, och väl utbyggd samhällsservice innebar dock att segregationen i Sverige var avsevärt mindre än i andra länder. De senaste årens nedmontering av den sociala bostadspolitiken tillsammans med införande av skolpengar, barnomsorgscheckar, fri läkaretablering och andra systemskiften har fått segregationen att ta förnyad fart. Risken är stor att detta leder in många stadsområden i en segregationsspiral, som blir omöjlig att bryta. Åtgärder för att komma till rätta med segregationen måste ges högsta prioritet.</textBlock>
    <textBlock ix="447">Är bostadsministern beredd att ta initiativ till konkreta åtgärder för att bryta segregationen i boendet?</textBlock>
    <textBlock ix="448">1994/95:85 av Ulla Hoffmann (v) till statsrådet Leif Blomberg om länderbedömningar vid behandling av asylansökningar:</textBlock>
    <textBlock ix="449">Sverige har intagit en föredömlig hållning när författarinnan Taslima Nasrin från Bangladesh erbjudits en fristad hos oss undan det dödshot under vilket hon levt i sitt hemland. Genom denna handling har Sverige genom en konkret handling försvarat både yttrandefriheten och de mänskliga rättigheterna. Att dessa rättigheter utsätts för allvarliga kränkningar i Bangladesh bekräftas kontinuerligt genom Amnestyrapporter om tortyr, inklusive våldtäkt i polis- och militärhäkten, utomrättsliga avrättningar och många politiska fångar som berövats friheten genom godtyckliga administrativa beslut. Trots den berömvärda svenska insatsen för Taslima Nasrin fortsätter Invandrarverket och Utlänningsnämnden med sina extremt hårda bedömningar av asylsökande från Bangladesh. Utlänningsnämnden har t.o.m. slagit fast att politiskt grundade åtal inte är en omständighet som grundar rätt till asyl. Utlänningsnämnden och Invandrarverket uttrycker sitt förtroende - stick i stäv med Amnestys bedömning - för rättsväsendet i Bangladesh.</textBlock>
    <textBlock ix="450">Vilka åtgärder kommer regeringen att vidta för att Invandrarverkets och Utlänningsnämndens bedömningar av de mänskliga rättigheterna i ett land inte skall stå i strid med de bedömningar regeringen gör?</textBlock>
    <textBlock ix="451">1994/95:86 av Ulla Hoffmann (v) till statsrådet Leif Blomberg om avvisning av asylsökande:</textBlock>
    <textBlock ix="452">Den peruanske medborgaren Napoleon Aponte Inga avvisades den 25 september från Sverige till Peru efter att Statens invandrarverk och Utlänningsnämnden avslagit hans asylansökan. Vid ankomsten till Lima den 27 september greps Aponte Inga omedelbart på flygplatsen och fördes till Carceleta Judicial, där han inspärrades och alltjämt befinner sig. Aponte Inga riskerar nu att dömas till 20 års fängelse av anonyma domare, som under rättegången kommer att vara försedda med huvor. Det föreligger överhängande fara för att han varit och är föremål för tortyr. Detta är inte första gången en asylsökande som avvisats från Sverige råkat mycket illa ut vid hemkomsten.</textBlock>
    <textBlock ix="453">Min fråga till statsrådet Blomberg blir därför: Vilka åtgärder kommer regeringen att vidta med anledning av det inträffade?</textBlock>
    <textBlock ix="454">1994/95:87 av Johan Lönnroth (v) till statsministern om offentliggörande av uppgifter om främmande undervattensverksamhet:</textBlock>
    <textBlock ix="455">Vladimir Tjernavin - chef för Sovjetunionens flotta på 80-talet och sedan fram till 1993 chef för Rysslands flotta - väntas till Sverige för att delta i ett seminarium om u-båtar helgen den 29 och den 30 oktober. Enligt uppgifter i tidningen Arbetet i dag överväger Tjernavin att då lätta på den hemligstämpel som regeringen Bildt satte på de pågående förhandlingarna om påstådda u-båtskränkningar. Hovrättsrådet Ingemar Rexed har i ett brev till Utrikesdepartementet framställt önskemål om att Sverige inför detta möte tar bort hemligstämpeln. Rexeds motiv är att den svenska sekretessen skadar relationerna mellan länderna mer än vad öppenhet skulle göra. Enligt Arbetet har departementet ännu inte hunnit behandla frågan. Eftersom svaret till Rexed brådskar och eftersom det har offentligt intresse vill jag göra frågan till min. Jag har också bedömt det så att eftersom det var den föregående statsministern som i första hand ansvarat för hemligstämpeln så bör frågan ställas till statsministern.</textBlock>
    <textBlock ix="456">Avser statsministern ta några initiativ för att hemligstämpeln på de ovan nämnda förhandlingarna skall kunna lyftas redan i denna vecka?</textBlock>
    <textBlock ix="457">1994/95:88 av Barbro Westerholm (fp) till utbildningsministern om jämställdhet i utbildningsväsendet:</textBlock>
    <textBlock ix="458">Sedan två år har den s.k. JÄST-gruppen varit knuten till Utbildningsdepartementet och där arbetat med frågor som syftar till att öka jämställdheten och andelen kvinnor inom utbildningsväsendet, inte minst inom forskning.</textBlock>
    <textBlock ix="459">Med anledning av det ovan anförda vill jag ställa följande fråga: Avser utbildningsministern låta gruppen fortsätta med sitt arbete?</textBlock>
    <textBlock ix="460">1994/95:89 av Agne Hansson (c) till justitieministern om ärvdabalkens regler om dödförklaring:</textBlock>
    <textBlock ix="461">I ärvdabalken finns regler om hur människor som saknas eller varit oförklarligt borta under lång tid skall förklaras döda. De nuvarande bestämmelserna om dödförklaring i ärvdabalken har i praktiken med undantag av smärre justeringar 1981 varit oförändrade sedan 1934. Under bl.a. hänvisning till de regler som gäller i Norge om dödförklaring i samband med fartygskatastrofer begärde riksdagen i juni 1992 på förslag av ett enigt lagutskott hos regeringen en översyn av reglerna i ärvdabalken i syfte att underlätta situationen för anhöriga som drabbas vid eventuella katastrofer. Utöver den stora sorgen skall inte de anhöriga behöva drabbas av oöverstigliga ekonomiska problem. Reglerna i ärvdabalken har fått ny aktualitet genom den mycket tragiska Estoniakatastrofen. Med anledning härav vill jag fråga justitieministern:</textBlock>
    <textBlock ix="462">Är regeringen beredd att vidtaga några åtgärder för att ändra ärvdabalkens regler om dödförklaring av saknade personer från t.ex. fartygskatastrofer?</textBlock>
    <textBlock ix="463">1994/95:90 av Jan Jennehag (v) till statsrådet Mats Hellström om krigsmaterielexport till Indonesien:</textBlock>
    <textBlock ix="464">Enligt uppgift i massmedierna har den borgerliga regeringen givit klartecken för export av nya krigsmaterielsystem, som tidigare inte levererats, till Indonesien. Jag vill därför fråga:</textBlock>
    <textBlock ix="465">Avser utrikeshandelsministern att godkänna export av nya krigsmaterielsystem till Indonesien?</textBlock>
    <textBlock ix="466">1994/95:91 av Jan Jennehag (v) till statsrådet Mats Hellström om krigsmaterielexport till Gulfstaterna:</textBlock>
    <textBlock ix="467">Statsrådet svarade häromdagen på en fråga av Bengt Hurtig om krigsmaterielexport till Gulfstaterna att han avsåg att föreslå regeringen att inte ge tillstånd för ny vapenexport till området. Det beskedet har uppfattats av Celcius vice VD Kent Johansson som något som kanske inte berör dem. "Det är inte vapen vi säljer, utan vad vi kallar övrig krigsmateriel", förklarade han i en TT-intervju den 18 oktober. Min fråga till utrikeshandelsministern lyder:</textBlock>
    <textBlock ix="468">Kommer regeringen inte att ge tillstånd för export av några nya krigsmaterielsystem till Gulfstaterna? den 21 oktober</textBlock>
    <textBlock ix="469">1994/95:92 av Per Lager (mp) till miljöministern om norska planer på oljeprovborrningar i Skagerrak:</textBlock>
    <textBlock ix="470">Den 13 juni beslutade Stortinget i Norge att tillåta oljeprovborrning i Skagerrak. Detta trots att man då inte haft något regelrätt samråd med svenska myndigheter, så som det stipuleras i den nordiska miljöskyddskonventionen och som svenskarna efterfrågat. Inte heller hade man lyckats åstadkomma en miljökonsekvensbeskrivning av något vidare värde ur svenskt perspektiv. Problemet kan kort sammanfattas så; begreppet "verksamhet" tolkas på olika sätt. För norrmännen handlar själva provborrningarna inte om någon egentlig "verksamhet", vilket svenska myndigheter anser. När två parter enligt konventionen inte är överens kan den ena parten kalla in en kommission för att medla, och under tiden (sex månader) får inga aktiviteter påbörjas. Skagerrak är ett utsatt, oerhört artrikt och reproduktivt hav. Det är ovärderligt och måste fredas. Samtliga partier i Sverige är emot provborrningarna, liksom Naturvårdsverket, Fiskeriverket, Länsstyrelsen i Göteborgs och Bohus län m.fl. remissinstanser. Dessutom har kustkommunerna runt Skagerrak i Norge och Sverige uttalat både stora farhågor och bestämda nej till provborrningarna. Ändå har den norska regeringen nu, med tillägget att presentera en fördjupad konsekvensutredning, fått klartecken från Stortinget att starta "letningen". Detta är mycket allvarligt. Jag vill nu ställa följande fråga till statsrådet:</textBlock>
    <textBlock ix="471">Vad kommer regeringen att göra för att hindra de norska provborrningarna efter olja och gas i Skagerrak?</textBlock>
    <textBlock ix="472">1994/95:93 av Patrik Norinder (m) till jordbruksministern om svensk livsmedelsindustri och EU:</textBlock>
    <textBlock ix="473">Endast 5 % av den svenska livsmedelsindustrins produktion exporteras, jämfört med över 50 % för industriproduktionen i dess helhet. Ett EU- medlemskap innebär ett marknadstillträde för livsmedelsindustrin med samma konkurrensförutsättningar och samma frihandel med EU som övrig svensk industri har i dag. Potentialen för en betydande ökning av export, produktion och sysselsättning inom många av livsmedelsindustrins delbranscher bedöms vara stor. Ett utanförskap kommer enligt Sveriges livsmedelsindustriförbund att innebära att den svenska livsmedelsindustrin kommer att förlora marknadsandelar och arbeten i Sverige till följd av ökad konkurrens från EU.</textBlock>
    <textBlock ix="474">Vilka åtgärder avser jordbruksministern att genomföra för att motverka en krympning av svensk livsmedelsindustri vid ett eventuellt nej till EU i folkomröstningen den 13 november?</textBlock>
    <textBlock ix="475">1994/95:94 av Maggi Mikaelsson (v) till statsrådet Jörgen Andersson om slutförvaring av kärnbränsleavfall:</textBlock>
    <textBlock ix="476">I avvaktan på att ett första steg mot en avveckling av kärnkraften tas är frågan om slutförvaring av avfallet av största betydelse. Två kommuner i Sverige, Storuman och Malå, har ansökt om att SKB, Svensk kärnbränslehantering, skall göra förstudier om konsekvenserna av förvaring av utbränt kärnbränsle i respektive kommun. Båda dessa kommuner ligger i Västerbotten, i Norrlands inland. De kännetecknas båda av hög arbetslöshet. Det är självfallet så att möjligheten till framtida sysselsättning har spelat in när dessa kommuner beslutat att göra ansökan.</textBlock>
    <textBlock ix="477">Vilka åtgärder avser jordbruksministern vidta för att beslut om var förstudier skall göras inte skall styras av arbetslöshetssiffrorna?</textBlock>
    <textBlock ix="478">1994/95:95 av Bengt Harding Olson (fp) till justitieministern om skadestånd med anledning av felaktig myndighetsutövning:</textBlock>
    <textBlock ix="479">Lagstiftningen om skadestånd till myndighetsoffer, alltså medborgare som drabbats av felaktig myndighetsverksamhet, har varit föremål för kritik under lång tid. Detta föranledde så småningom en parlamentarisk utredning, som i juni 1993 redovisade sina förslag. Mot denna bakgrund vill jag ställa följande fråga:</textBlock>
    <textBlock ix="480">Är justitieministern beredd att vidtaga någon åtgärd för att förbättra myndighetsoffrens rättsställning?</textBlock>
    <textBlock ix="481">1994/95:96 av Margitta Edgren (fp) till socialministern om förskrivningsrätten för distriktssköterskor:</textBlock>
    <textBlock ix="482">Distriktssköterskorna har "förskrivningsrätt" för vissa läkemedel sedan årsskiftet. Beslut togs i riksdagen trots ett hårt motstånd från läkare. En vidareutbildning i farmakologi och sjukdomslära för den enskilda distriktssjuksköterskan skulle föregå rätten att skriva ut läkemedel. Nu visar det sig att läkarnas aktiva motstånd mot reformen snarast ökat, vilket medfört att enskilda distriktssköterskor inte "vågat" anmäla sig till utbildning. Det kan ju inte accepteras att en reform hindras. Med anledning av det ovan anförda vill jag ställa följande fråga till socialministern:</textBlock>
    <textBlock ix="483">Ämnar regeringen ta initiativ till att reformen kan genomföras på avsett sätt?</textBlock>
    <textBlock ix="484">1994/95:97 av Karl-Göran Biörsmark (fp) till statsrådet Pierre Schori om Haiti:</textBlock>
    <textBlock ix="485">Haiti är inne i ett avgörande politiskt läge. President Aristide är tillbaka i Port-Au-Prince, liksom flera parlamentariker som vistats utanför landets gränser under militärjuntans tid. Tillsammans försöker de nu bygga ett demokratiskt Haiti. Val skall hållas senast januari 1995. Det är viktigt att stöd ges på olika sätt för att säkra den demokratiska utvecklingen i Haiti. Med anledning av det ovan anförda vill jag ställa följande fråga till statsrådet:</textBlock>
    <textBlock ix="486">Vilka omedelbara åtgärder ämnar regeringen vidta för att ge stöd åt den haitiska demokratiska processen?</textBlock>
    <textBlock ix="487">1994/95:98 av Britt-Marie Danestig-Olofsson (v) till statsrådet Ylva Johansson om det s.k.SVUX-stödet m.m.till vissa skolelever. Den borgerliga regeringens beslut att endast tillåta två teerminers gymnasiestudier med SVUX- eller SVUXA-stöd kommer att drabba månka komvux-och folkhögskoleelever som påbörjat sina studier utifrån helt andra förutsättningar. Många elever tvingas nu sluta sina studier redan till jul om inte beslutet ändras. Dessa elever går nu ut i en arbetslöshet som kan vara förödande för dem själva som individer men som också måste betraktas som ett samhällsekonomiskt slöseri. En av de viktigaste åtgärderna mot dagens stora arbetslöshet är att höja kompetensen hos de arbetssökande. Jag vill fråga skolministern:</textBlock>
    <textBlock ix="488">Kommer regeringen att vidta några åtgärder för att trygga dessa elevers möjlighet att fullfölja sina studier så att de kan få sin gymnasiekompetens och gå vidare till fortsatta studier?</textBlock>
    <textBlock ix="489">1994/95:99 av Kerstin Warnerbring (c) till kommunikationsministern om anslutningen till Öresundsbron: Förvirringen om allt som rör anslutningsanläggningarna på den svenska sidan är total. Planeringen av om- och tillbyggnaden av Kontintalbanan är i full gång. Svedab och Banverket har redan till koncessionsnämnden inlämnat begäran om tillstånd för vissa etapper. Samtidigt pågår planeringen av alternativet Citytunnel genom Malmö. Mot bakgrund av ovanstående vill jag fråga kommunikationsministern följande:</textBlock>
    <textBlock ix="490">Skall anslutningen till Öresundsbron på den svenska sidan ske via en Citytunnel genom Malmö eller via utbyggnad av både person- och godstrafik på Kontinentalbanan?</textBlock>
    <textBlock ix="491">1994/95:100 av Bo Lundgren (m) till finansministern om de ideella organisationernas ekonomiska förutsättningar:</textBlock>
    <textBlock ix="492">Riksdagen beslöt i våras om en reformerad lotterilagstiftning. Syftet var att förenkla och förbättra förutsättningarna för de ideella organisationerna att finansiera sin verksamhet. Bl.a. beslutades tillåta visst automatspel. Avsikten var att överskottet av detta spel, med avräkning av ett belopp som bl.a. finansierade slopad bingoskatt, skulle gå till de ideella organisationerna. Uttalanden från finansminister Göran Persson tyder på att den nya regeringen inte har samma ambition som den gamla, nämligen att utan negativa statsfinansiella konsekvenser förbättra förutsättningarna för de ideella organisationerna. Mot den bakgrunden vill jag fråga finansministern:</textBlock>
    <textBlock ix="493">Vilka åtgärder avser regeringen vidta för att garantera att vårens riksdagsbeslut om förbättrade ekonomiska förutsättningar för de ideella organisationerna kommer att fullföljas?</textBlock>
    <textBlock ix="494">1994/95:101 av Bo Lundgren (m) till finansministern om Ti pstjänst och idrottens organisationer m.fl:</textBlock>
    <textBlock ix="495">Riksdagen beslutade i våras i enlighet med den dåvarande regeringens proposition om en ägandeöverföring av AB Tipstjänst till idrottsrörelsen och övriga ideella organisationer utan negativa statsfinansiella konsekvenser. Bakgrunden till förslaget var att de statliga spelbolagen under decennier tagit en allt större del av den totala spelmarknaden och därigenom försvårat för de ideella organisationerna att finansiera sin verksamhet. Genom överförande av äganderätten till AB Tipstjänst med en koncessionsavgift som motsvarade dagens intäkter för staten, skulle två viktiga mål kunna uppnås. Dels skulle överskottsökningar i fortsättningen gå till idrotten och övriga ideella organisationer, dels skulle arbetssituationen för Tipstjänst kunna förbättras. Finansminister Göran Persson har, i strid med riksdagens beslut och utan att underrätta de organisationer med vilka förhandlingar förts, sagt att den inledda processen kan komma att avbrytas. Mot den bakgrunden vill jag fråga finansministern:</textBlock>
    <textBlock ix="496">Vilka åtgärder avser regeringen vidta för att ge idrotten och övriga ideella organisationer rätten till framtida överskottsökningar från AB Tipstjänst?</textBlock>
    <textBlock ix="497">1994/95:102 av Gunnar Hökmark (m) till socialministern om utredning om föräldrars syn på vårdnadsbidraget m.m.:</textBlock>
    <textBlock ix="498">Socialdemokraterna hotade under valrörelsen att avskaffa vårdnadsbidraget fr.o.m. nyårsnatten. Det innebär att drygt 160 - 000 småbarnsföräldrar förlorar en möjlighet till den barnomsorg som de själva valt. De hänvisas i stället till den kommunala barnomsorgens alternativ. Föräldrarna har valt att ansöka om vårdnadsbidrag och att också utnyttja möjligheten till avdragsrätten för att de anser detta vara en bra lösning. Det är väl känt att socialdemokraterna har en annan syn i dessa frågor. Det vore rimligt att regeringen tar del av föräldrarnas syn på vårdnadsbidraget och avdragsrätten innan den lägger förslag om att avskaffa denna nyligen införda valmöjlighet inom barnomsorgen.</textBlock>
    <textBlock ix="499">Vilka åtgärder avser statsrådet vidta för att klargöra föräldrarnas inställning inför ett eventuellt avskaffande av vårdnadsbidrag och avdragsrätt för barntillsynskostnader?</textBlock>
    <textBlock ix="500">1994/95:103 av Ulf Björklund (kds) till miljöministern om bevarande av fjällnaturen:</textBlock>
    <textBlock ix="501">Den senaste tiden har larmrapporter om skadad fjällnatur duggat tätt. Flera samverkande faktorer ligger bakom den på många håll sargade fjällnaturen; ökad fjällturism, på sina håll för högt renbetestryck, barmarkskörning med skoter och fri ripjakt. Olika särintressen för markutnyttjande har lagts ovanpå varandra utan att ett samlat biologiskt perspektiv finns på vad fjällnaturen tål och förmår bära utan att gradvis förödas. Kds har tidigare i riksdagen bl.a. motionerat om att småviltjakten inte borde släppts fri på nuvarande sätt. I stället borde ha prövats att låta samerna som har sin utkomst i fjällen organisera all allmän jakt. Detta hade skapat en möjlighet att ge inkomst som kompenserar mot den nödvändiga bantningen av renantalet. Skotertrafiken måste kraftfullt begränsas, och en strategi för ett hållbart turistliv, utarbetas.</textBlock>
    <textBlock ix="502">Avser miljöministern ta initiativ till att en samlad strategi för ett hållbart nyttjande av fjällnaturen utarbetas?</textBlock>
    <textBlock ix="503">1994/95:104 av Dan Ericsson (kds) till statsministern om regeringens samarbete med övriga partier:</textBlock>
    <textBlock ix="504">I regeringsförklaringen står: "Sverige är ett för litet land för stora konflikter, problemen är för många för konfrontation. Mer än något annat land behöver vårt land nu samarbete och samförstånd". Vidare: "I nationens intresse kommer jag som statsminister att göra mitt yttersta för att åstadkomma ett nytt samarbetsklimat i Sverige - i riksdagen, på arbetsmarknaden, mellan enskilda medborgare". Det har nu gått två veckor sedan denna förklaring angavs och nu får vi motsatt besked från socialdemokraternas gruppledare i riksdagen, Sven Hulterström. Han menar i en tidningsintervju att det inte går att sanverka med fyrklöverpartierna och att regeringen nu kommer att göra upp med Vänsterpartiet. Detta utan att ens ha försökt att skapa det samarbetsklimat som statsministern talat om. Statsministerns formulering om att göra sitt yttersta för att skapa ett nytt samarbetsklimat i Sveriges riksdag faller därmed platt.</textBlock>
    <textBlock ix="505">Vad avser statsministern att vidta för åtgärder för att talet om samarbete, samförstånd och nytt samarbetsklimat skall förverkligas?</textBlock>
    <textBlock ix="506">1994/95:105 av Dan Ericsson (kds) till miljöministern om en miljöbalk: I en skrivelse 1994/95:30 har regeringen bl.a. beslutat att dra tillbaka förslaget till ny heltäckande miljölagstiftning. De skäl regeringen framfört för ett tillbakadragande av förslaget till miljöbalk är inte tillräckligt bärande för en sådan åtgärd. Förslag till att integrera ytterligare lagstiftning, utforma förslag till vidgad talerätt etc. hade kunnat genomföras utan ett tillbakadragande av ett av 90-talets viktigaste lagverk. Vad nämnda frågeställningar anbelangar är socialdemokraterna som bekant inte ensamma om i sin uppfattning. Risken är nu stor att ett beslut om ny samlad miljölagstiftning sinkas på ett förödande sätt, och därmed också det omfattande och mycket viktiga arbetet med att utforma förordningar/föreskrifter för en tuffare miljölagstiftning.</textBlock>
    <textBlock ix="507">Vilka ändringar ämnar miljöministern göra i ett nytt förslag till miljöbalk?</textBlock>
    <textBlock ix="508">1994/95:106 av Dan Ericsson till jordbruksministern om jordbrukspolitiken:</textBlock>
    <textBlock ix="509">Riksdagen har vid ett flertal tillfällen slagit fast viktiga målsättningar kring jordbruks- och landsbygdspolitiken. Skall målsättningar som livskraftigt jordbruk i hela landet, bevarande av kultur- och naturvärden, och strävan att arbeta vidare med att utveckla ett ur hälso- och miljösynpunkt anpassat jordbruk kunna nås, finns det all anledning att reagera starkt mot den motion socialdemokraterna lagt med anledning av EU-propositionen. Med ogenomtänkta svepande formuleringar dras bl.a. streck över aviserade satsningar på programmen för ekonomisk bärkraft och resurshushållning.</textBlock>
    <textBlock ix="510">Min fråga till jordbruksministern är därför om hon kommer att agera i enlighet med de förslag på jordbruksområdet, som nu presenterats i den motion socialdemokraterna lagt i riksdagen.</textBlock>
  </contentBlock>
</protocol>
