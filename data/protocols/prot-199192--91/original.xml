<protocol id="prot-199192--91">
  <contentBlock ix="0">
    <textBlock ix="0">1 § Hänvisning av ärenden till utskott</textBlock>
    <textBlock ix="1">Föredrogs och hänvisades</textBlock>
    <textBlock ix="2">Propositionerna</textBlock>
    <textBlock ix="3">1991/92:142, 144 och 147 till utbildningsutskottet</textBlock>
    <textBlock ix="4">Förslag</textBlock>
    <textBlock ix="5">1991/92:18 till trafikutskottet</textBlock>
    <textBlock ix="6">Motionerna</textBlock>
    <textBlock ix="7">1991/92:25 till skatteutskottet</textBlock>
    <textBlock ix="8">1991/92:T17--T19 till trafikutskottet</textBlock>
    <textBlock ix="9">2 § Bordläggning</textBlock>
    <textBlock ix="10">Anmäldes och bordlades</textBlock>
    <textBlock ix="11">Konstitutionsutskottets betänkande</textBlock>
    <textBlock ix="12">1991/92:KU27 Presstöd</textBlock>
    <textBlock ix="13">Finansutskottets betänkanden</textBlock>
    <textBlock ix="14">1991/92:FiU12 Vissa anslag inom finansdepartementets område</textBlock>
    <textBlock ix="15">1991/92:FiU13 Vissa anslag inom civildepartementets område</textBlock>
    <textBlock ix="16">1991/92:FiU22 Statistikfrågor</textBlock>
    <textBlock ix="17">Justitieutskottets betänkanden</textBlock>
    <textBlock ix="18">1991/92:JuU20 Anslag till domstolsväsendet, m.m.</textBlock>
    <textBlock ix="19">1991/92:JuU21 Anslag till brottsförebyggande rådet, m.m.</textBlock>
    <textBlock ix="20">Lagutskottets betänkande</textBlock>
    <textBlock ix="21">1991/92:LU27 Försäkringsfrågor</textBlock>
    <textBlock ix="22">Kulturutskottets betänkanden</textBlock>
    <textBlock ix="23">1991/92:KrU12 Folkbildning</textBlock>
    <textBlock ix="24">1991/92:KrU16 Turism</textBlock>
    <textBlock ix="25">Utbildningsutskottets betänkanden</textBlock>
    <textBlock ix="26">1991/92:UbU8 Anslag till utbildningsdepartementet, m.m.</textBlock>
    <textBlock ix="27">1991/92:UbU9 Anslag till utveckling av skolväsendet, m.m.</textBlock>
    <textBlock ix="28">1991/92:UbU10 Bidrag till det kommunala skolväsendet</textBlock>
    <textBlock ix="29">1991/92:UbU11 Anslag till särskolor, specialskolor, m.m.</textBlock>
    <textBlock ix="30">1991/92:UbU12 Utrustning m.m. inom skolan</textBlock>
    <textBlock ix="31">1991/92:UbU18 Central myndighetsorganisation för högskolan, m.m.</textBlock>
    <textBlock ix="32">Trafikutskottets betänkanden</textBlock>
    <textBlock ix="33">1991/92:TU13 Luftfart</textBlock>
    <textBlock ix="34">1991/92:TU14 Riksfärdtjänst</textBlock>
    <textBlock ix="35">3 § Anmälan om interpellationer</textBlock>
    <textBlock ix="36">Anmäldes att följande interpellationer framställts</textBlock>
    <textBlock ix="37">den 2 april</textBlock>
    <textBlock ix="38">1991/92:167 av Göran Lennmarker (m) till utbildningsministern om den svenska utbildningsnivån:</textBlock>
    <textBlock ix="39">Långtidsutredningen 1992 (SOU 1992:19) konstaterar: ''Sverige framstår som ett relativt lågutbildat land.''</textBlock>
    <textBlock ix="40">LU 92 noterar att andelen av arbetskraften med minst två års gymnasium eller motsvarande är betydligt mindre i Sverige än i flera andra viktiga länder.</textBlock>
    <textBlock ix="41">LU påpekar också att andelen med postgymnasial utbildning inom varje årskull minskat i Sverige. Andelen med postgymnasial utbildning inom årsgruppen som är född 1960 är lika liten som för dem som föddes alldeles i början av 1940-talet.</textBlock>
    <textBlock ix="42">All erfarenhet visar att utbildningens bredd och kvalitet är mycket betydelsefull såväl för medborgarnas möjlighet att leva ett berikande liv som för kvalificerade arbetsinsatser på olika områden och olika nivåer.</textBlock>
    <textBlock ix="43">Kunskapsnivåer är ofta svåra att jämföra. Matematikkunskaperna är dock mätbara. LU redovisar att de svenska matematikresultaten är bland de sämsta i industrivärlden. Vissa gymnasielinjer uppvisar dock goda resultat. Problemet är att enbart ca 12 % av de svenska eleverna läser avancerad matematik på gymnasiet. Detta är lågt både absolut sett och i jämförelse med andra länder, påpekar LU.</textBlock>
    <textBlock ix="44">Sverige är ett av de länder som satsar mest på utbildning. Särskilt de offentliga satsningarna är större än i andra länder. Det måste alltså röra sig om grundläggande fel i den svenska utbildningspolitiken när de svenska eleverna framstår som relativt lågutbildade.</textBlock>
    <textBlock ix="45">Ett påtagligt problem i det svenska undervisningsväsendet är monopoliseringen. Endast en liten del av eleverna har en reell möjlighet att välja andra skolor eller utbildningslinjer än de offentligt anvisade. Det har krävts betydande uppoffringar av föräldrar för att välja alternativa skolor.</textBlock>
    <textBlock ix="46">En negativ effekt av den starka politiska styrningen är att utbildningen främst uppfattas som en angelägenhet för politiker och inte för elever och föräldrar. Det är få familjer förunnat att kunna diskutera t.ex. skolval utifrån kvaliteten i olika skolor, examenskrav och betygsnivåer.</textBlock>
    <textBlock ix="47">Monopolet drabbar också i hög grad lärare och annan pedagogiskt intresserad personal. Den som vill ägna sig åt undervisning är i allt väsentligt hänvisad till ett konformt system med ringa möjlighet att få utlopp för egen skaparkaft. Att starta en skola på eget initativ är någonting mycket sällsynt.</textBlock>
    <textBlock ix="48">Det höga skattetrycket gör att de flesta svenska hushåll har mycket begränsade ekonomiska resurser och ett blygsamt sparande, vilket gör att personliga satsningar på utbildning ter sig svåra. Samtidigt visar erfarenheten att ett visst mått av personliga insatser är till fördel inte bara för kvaliteten utan också för bredden i utbildningen. Det gäller särskilt högre stadier.</textBlock>
    <textBlock ix="49">Utbildningen är en investering för framtiden. Den studerande avstår från inkomster på kort sikt och den personliga uppoffringen för studier är betydande. Därför måste också det vara en rimlig balans mellan uppoffringarna och den förväntade utdelningen.</textBlock>
    <textBlock ix="50">Mycket tyder på att en större andel privat finansiering skulle vara till fördel både för kvaliteten och för bredden på utbildningen. Det kan ha en särskild betydelse inte minst för att attrahera personer från hushåll med låg studietradition.</textBlock>
    <textBlock ix="51">De länder som utbildar en större andel av sin befolkning har också lägre skatt än Sverige. Högskattesamhället är ingen garanti för att få bredd på utbildningen.</textBlock>
    <textBlock ix="52">I det svenska utbildningssystemet framstår särskilt vissa områden som bekymmersamma. Det första gäller grundskolans högstadium. Under denna i barnets utveckling påfrestande period är det särskilt viktigt med en god kvalitet. Monopoliseringen och bristen på alternativ framstår här som särskilt besvärande.</textBlock>
    <textBlock ix="53">Ett annat problemområde är den företagsanknutna yrkesutbildningen. Mycket tyder på att lärlingsutbildning och annan nära knytning mellan utbildningssystemet och arbetsmarknaden är särskilt viktigt inte minst för de personer som annars lätt kan få svårigheter på arbetsmarknaden.</textBlock>
    <textBlock ix="54">Den akademiska utbildningen och forskarutbildningen framstår också som problematiska. Långtidsutredningen påtalar den låga effektiviteten både i den grundläggande utbildningen och i forskarutbildningen.</textBlock>
    <textBlock ix="55">Det är angeläget att nu bryta med den utbildningspolitik som trots mycket stora ekonomiska satsningar gett detta magra resultat. Sverige måste få en utbildningspolitik och ett utbildningsväsende som ger svenska ungdomar både en utbildningsnivå och en bredd i utbildningen i nivå med de utvecklade länderna.</textBlock>
    <textBlock ix="56">Mot denna bakgrund vill jag fråga:</textBlock>
    <textBlock ix="57">Vad avser utbildningsministern göra för att bryta den hittillsvarande utvecklingen som med långtidsutredningens ord har lett till att ''Sverige framstår som ett relativt lågutbildat land?''</textBlock>
    <textBlock ix="58">1991/92:168 av Håkan Strömberg (s) till miljöministern om returglasanvändningen:</textBlock>
    <textBlock ix="59">Den 18 juni 1992 upphör glasproduktionen vid Hammars glasbruk. Detta innebär att emballageglasproduktionen i Sverige koncentreras till en enda tillverkare, Limmareds glasbruk.</textBlock>
    <textBlock ix="60">Hammars glasbruk är en stor användare av krossglas i sin nyproduktion. Den 1 maj 1991 upphörde Hammars glasbruk med användningen av färgat glas som råvara i nyproduktionen. Nu används enbart ofärgat glas. Ej heller Limmareds glasbruk kommer att använda färgat glas i sin produktion.</textBlock>
    <textBlock ix="61">Genom import är glaskonsumtionen i Sverige större än nytillverkningen. Detta innebär att det återsamlade glaset som svensk glasåtervinning svarar för, till stora delar inte kan användas till nyproducerat glas utan måste lagras på miljöstörande upplagsplatser som ökar i volym. Detta kan knappast stimulera hushållen till återlämnande av använt glas, risken är att använt glas hamnar bland osorterat hushållsavfall.</textBlock>
    <textBlock ix="62">Mot bakgrund av ovanstående vill jag fråga miljöminister Olof Johansson:</textBlock>
    <textBlock ix="63">Vilka åtgärder är miljöministern beredd att vidta för att öka användningen av krossat returglas?</textBlock>
    <textBlock ix="64">Vilka åtgärder är miljöministern beredd att vidta för att öka användningen av uppsamlat glas i industriproduktion?</textBlock>
    <textBlock ix="65">1991/92:169 av Hans Göran Franck (s) till kulturministern om biblioteksverksamheten:</textBlock>
    <textBlock ix="66">Från olika delar av landet kommer rapporter om nedläggningar av biblioteksfilialer, avgifter på boklån och andra väsentliga inskränkningar i biblioteksverksamheten.</textBlock>
    <textBlock ix="67">Sveriges författarförbund har avgett en skarp protest. Förbundet kräver att Sverige i likhet med övriga länder i Norden får en bibliotekslag som garanterar medborgarna fri tillgång till bibliotekens böcker och avkräver den enskilda kommunen en viss minimistandard av biblioteksservicen.</textBlock>
    <textBlock ix="68">Biblioteksverksamheten är en nationell angelägenhet. En aktiv statlig kulturpolitik är av särskilt stor betydelse i ekonomiska kristider.</textBlock>
    <textBlock ix="69">Jag ställer följande fråga till kulturminister Birgit Friggebo.</textBlock>
    <textBlock ix="70">Vilka åtgärder kommer regeringen att vidta för att skydda och främja biblioteksverksamheten i vårt land?</textBlock>
    <textBlock ix="71">4 § Anmälan om frågor</textBlock>
    <textBlock ix="72">Anmäldes att följande frågor framställts</textBlock>
    <textBlock ix="73">den 2 april</textBlock>
    <textBlock ix="74">1991/92:626 av Sten Andersson i Malmö (m) till arbetsmarknadsministern om reglerna om ersättning från A-kassan:</textBlock>
    <textBlock ix="75">För att möjliggöra ägandet av travhäst har delägare bildat handelsbolag. Så kan t.ex. en byggnadsarbetare äga en femtiondel av en travhäst i ett handelsbolag.</textBlock>
    <textBlock ix="76">Blir personen i fråga arbetslös kan han bli utan ersättning från A-kassan genom att han betraktas som arbetsgivare i och med att han är delägare i ett handelsbolag.</textBlock>
    <textBlock ix="77">Vilka åtgärder avser statsrådet vidta för att undanröja detta hinder för att få ersättning från A- kassan?</textBlock>
    <textBlock ix="78">1991/92:627 av Ingegerd Sahlström (s) till kulturministern om biblioteksverksamheten:</textBlock>
    <textBlock ix="79">Biblioteksutvecklingen har fram till 1990 varit mycket god. Kommunerna har byggt ut och rustat folkbiblioteken. Under 80-talet byggdes t.ex. 86 nya huvudbibliotek i landets kommuner.</textBlock>
    <textBlock ix="80">Folkbiblioteken är en viktig kommunal kulturinstitution. I det lilla samhället eller i förorten blir ofta biblioteket basen för det lokala kulturutbudet. Tillgången till bibliotek och avgiftsfria boklån är -- enligt min mening -- en nationell angelägenhet. Biblioteken och de avgiftsfria boklånen skall vara tillgängliga för alla.</textBlock>
    <textBlock ix="81">De avgiftsfria boklånen är av avgörande betydelse för att biblioteken skall fungera som en öppen och för alla medborgare tillgänglig kulturinstitution.</textBlock>
    <textBlock ix="82">Genom de sparplaner som nu verkställs i en del av landets kommuner tycks en direkt nedrustning ske inom biblioteksverksamheten. Larmrapporterna är många. Skillnaden mellan medborgarnas möjligheter i olika kommuner att ta del av bibliotekens kulturutbud kan bli oacceptabelt stor.</textBlock>
    <textBlock ix="83">Avser kulturministern vidta några åtgärder för att förhindra en nedrustning av biblioteksverksamheten i vårt land?</textBlock>
    <textBlock ix="84">1991/92:628 av Lars Sundin (fp) till utrikesministern om Kina och de mänskliga rättigheterna:</textBlock>
    <textBlock ix="85">Det politiska förtrycket i Kina är fortfarande mycket hårt. Med förtrycket följer tusentals politiska fångar. Deras brott är att de har kämpat för demokrati, deras fiende är den kommunistiska staten. Bland fångarna finns Wei Jingsheng, dömd till 15 års fängelse för att bl.a. ha skrivit väggtidningar. Inom kort kommer företrädare för den kinesiska regeringen till Sverige på inbjudan av den svenska regeringen.</textBlock>
    <textBlock ix="86">Avser utrikesministern att ta upp frågan om förtrycket av de mänskliga rättigheterna i Kina och kräva frisläppande av de politiska fångarna, däribland Wei Jingsheng, när företrädare för den kinesiska regeringen besöker Sverige?</textBlock>
    <textBlock ix="87">1991/92:629 av Axel Andersson (s) till arbetsmarknadsministern om arbetsmarknadssituationen i Gävle med omnejd:</textBlock>
    <textBlock ix="88">Regeringen har föreslagit att I 14 i Gävle skall läggas ned den 30 juni 1994. Om riksdagen senare i vår biträder förslaget innebär det att ytterligare drygt 400 arbetstillfällen försvinner från en kommun, som bara under det senaste året förlorat närmare 2 000 jobb, varav ca 500 i den statliga sektorn.</textBlock>
    <textBlock ix="89">Vilka åtgärder har arbetsmarknadsministern att föreslå för att förbättra arbetsmarknadssituationen i Gävle med omnejd?</textBlock>
    <textBlock ix="90">1991/92:630 avLisbeth Staaf-Igelström (s) till arbetsmarknadsministern om arbetsmarknadssituationen i Karlstad:</textBlock>
    <textBlock ix="91">Regeringen har i försvarspropositionen föreslagit att I 2 i Karlstad skall flyttas till Kristinehamn.</textBlock>
    <textBlock ix="92">Karlstadsregionen har drabbats hårt av rationaliseringar inom försvarssektorn.</textBlock>
    <textBlock ix="93">Karlstad som residensstad har i dag den allra högsta arbetslösheten bland jämförbara städer. Till stor del beror den ökade arbetslösheten på minskade aktiviteter på försvarsområdet, både industriellt, administrativt och militärt.</textBlock>
    <textBlock ix="94">Regeringens förslag innebär att situationen försämras ytterligare i Karlstadsregionen.</textBlock>
    <textBlock ix="95">Vilka insatser förbereder arbetsmarknadsministern i dag för att arbetsmarknadssituationen i Karlstad skall förbättras?</textBlock>
    <textBlock ix="96">1991/92:631 av Christer Skoog (s) till jordbruksministern om svenskt fiske i Östersjön:</textBlock>
    <textBlock ix="97">Det svenska yrkesfisket har i dag uppenbara problem med lönsamheten. Den minskade tillgången på fisk är en stor negativ faktor i sammanhanget. Fisket och fiskberedningsindustrin har en stor betydelse för sysselsättningen bl.a. i Blekinge.</textBlock>
    <textBlock ix="98">Vilka åtgärder ämnar jordbruksministern vidta för att möjliggöra ett svenskt fiske även fortsättningsvis i Östersjön?</textBlock>
    <textBlock ix="99">1991/92:632 av Margitta Edgren (fp) till utbildningsministern om uppehållstillståndet för s.k. Erasmusstudenter:</textBlock>
    <textBlock ix="100">När Erasmusstudenter antagits till svenskt program skall de också ha ett uppehållstillstånd för att få vistas i Sverige. Detta skall ges enligt ett förenklat förfarande som innebär att när studenterna hos svensk ambassad eller motsvarande visar upp att de antagits får de uppehållstillstånd direkt på platsen. Till skillnad från många andra studenter har dessa finansieringen av studierna klar i och med att de antagits i programmet. Enligt uppgift är det dock så att invandrarverket inte accepterar detta förenklade förfarande. Är det så kommer hela vårt medverkande i EG:s program att vara i fara.</textBlock>
    <textBlock ix="101">Vilka initiativ ämnar utbildningsministern ta för att det förenklade tillståndsgivandet för uppehållstillstånd genomförs för Erasmusstudenter?</textBlock>
    <textBlock ix="102">1991/92:633 av Jan Fransson (s) till arbetsmarknadsministern om förslag till alternativ sysselsättning i Karlsborgs kommun:</textBlock>
    <textBlock ix="103">Regeringen har i försvarspropositionen föreslagit att flygflottilj F 6 i Karlsborg skall läggas ned. Vi socialdemokrater har i en motion vänt oss mot förslaget. Förslaget är dåligt motiverat och går dessutom emot ÖB:s förslag i den kompletterande programplanen.</textBlock>
    <textBlock ix="104">Enligt regeringens förslag skall nedläggningen av flottiljen påbörjas den 1 juli 1992. Det innebär att omkring 400 människor förlorar sitt arbete.</textBlock>
    <textBlock ix="105">Arbetsmarknadssituationen i Karslborg är i dag utomordentligt svår. Regeringens förslag innebär att krisen fördjupas i Karlsborg.</textBlock>
    <textBlock ix="106">Vilka förslag har arbetsmarknadsministern utarbetat för att lösa de problem som regeringens politik ger upphov till i Karlsborgs kommun?</textBlock>
    <textBlock ix="107">1991/92:634 av Sven-Gösta Signell (s) till kommunikationsministern om inlandsbanekommitténs rapport:</textBlock>
    <textBlock ix="108">I direktiven till inlandsbanekommittén sades att kommittén bör pröva vilka organisatoriska former för en framtida trafik som bäst tar till vara de regionala intressenternas engagemang i banan. En utgångspunkt var också stor restriktivitet vad gäller statens ekonomiska engagemang.</textBlock>
    <textBlock ix="109">Eftersom rapporten innehåller många oklarheter och obesvarade frågor enligt direktiven är min fråga:</textBlock>
    <textBlock ix="110">Kommer kommunikationsministern att sända rapporten på remiss?</textBlock>
    <textBlock ix="111">1991/92:635 av Björn Samuelson (v) till utbildningsministern om sexuella trakasserier vid universitet och högskolor:</textBlock>
    <textBlock ix="112">Två nyligen redovisade undersökningar vid Stockholms universitet visar att 10 % av de studerande och 12 % av de anställda -- varav hela 20 % av de disputerade -- har utsatts för sexuella trakasserier. Samtliga av dessa är kvinnor.</textBlock>
    <textBlock ix="113">Resultaten bekräftar nödvändigheten av ett utbyggt skydd mot sexuella trakasserier i enlighet med det förslag som utredningen ''Tio år med jämställdhetslagen'' fört fram. Ett förslag som tyvärr kraftigt urholkades i den nya jämställdhetslagen.</textBlock>
    <textBlock ix="114">Jämställdhetslagen skyddar dessutom i dag enbart kvinnor inom arbetslivet, varför studerande samt forskarstuderande utan doktorandtjänst helt saknar rättsligt skydd mot sexuella trakasserier.</textBlock>
    <textBlock ix="115">Mot bakgrund av detta måste konkreta åtgärder mot sexuella trakasserier nu till för att förebygga och förbättra arbets- och studiesituationen för kvinnor vid våra universitet och högskolor.</textBlock>
    <textBlock ix="116">Vad avser utbildningsministern att vidta för konkreta åtgärder mot problemet med sexuella trakasserier vid universitet och högskolor?</textBlock>
    <textBlock ix="117">1991/92:636 av John Andersson (v) till jordbruksministern om åtgärder mot älgsjukdom, som uppträder i västra Sverige:</textBlock>
    <textBlock ix="118">En okänd sjukdom har drabbat älgarna i västra Sverige. Älgsjukdomens kärnområde är söder om Borås. Hittills har över 500 älgar påträffats döda eller sjuka. Då skall man ha i minnet att den första upptäckten av sjukdomen gjordes så sent som 1985.</textBlock>
    <textBlock ix="119">Nu börjar sjukdomen uppträda i hela Sverige, men hårdast drabbat är dock Älvsborgs, Jönköpings, Skaraborgs, Hallands och Göteborgs och Bohus län.</textBlock>
    <textBlock ix="120">Nu handlar det inte enbart om att fastställa sjukdomens art -- orsaken till denna kan avslöja svåra missförhållanden i vår miljö och vad det utöver älgdöd kan innebära -- nästa steg i näringskedjan är ju människan.</textBlock>
    <textBlock ix="121">Det måste vara ett allmänt och ett samhällsintresse att sjukdomens gåta löses. Nu har det startats en insamling, ''Rädda älgstammen'', där man vädjar om bidrag från enskilda personer, jägare, m.fl.</textBlock>
    <textBlock ix="122">Med hänvisning till ovanstående vill jag fråga jordbruksministern:</textBlock>
    <textBlock ix="123">Är jordbruksministern beredd att anslå särskilda medel för forskning och undersökning kring denna sjukdom?</textBlock>
    <textBlock ix="124">1991/92:637 av Gudrun Schyman (v) till kulturministern om utländsk dom som skäl för utvisning:</textBlock>
    <textBlock ix="125">Nyligen beslöt regeringen att avvisa en barnfamilj från Kamerun. Pappan ansågs inte vara politisk flykting och ''särskilda skäl'' motiverade avvisningen, trots att barnen varit i Sverige i tre år och familjen därmed normalt borde få stanna.</textBlock>
    <textBlock ix="126">Det ''särskilda skälet'' var att pappan begått ett brott i Frankrike. Han dömdes för medhjälp då han hade vistats i en lägenhet vars innehavare sysslat med narkotikaaffärer.</textBlock>
    <textBlock ix="127">Denna gärning, som den beskrivs i regeringens underlag till avvisningsbeslutet, är inte straffbar i Sverige.</textBlock>
    <textBlock ix="128">Fallet rymmer alltså den principiella frågan:</textBlock>
    <textBlock ix="129">Kan en utländsk straffdom, för en i Sverige laglig gärning, vara grund för att tillämpa regeln om ''särskilda skäl'' för utvisning?</textBlock>
    <textBlock ix="130">den 3 april</textBlock>
    <textBlock ix="131">1991/92:638 av Yvonne Sandberg-Fries (s) till arbetsmarknadsministern om arbetsmarknadssituationen i Karlskrona:</textBlock>
    <textBlock ix="132">Regeringens försvarspolitik innebär att minst 350 människor förlorar sina jobb i Karlskrona. I tisdags kom dessutom beskedet att Ericsson i Karlskrona varslar drygt 300 människor.</textBlock>
    <textBlock ix="133">Vilka förslag kan arbetsmarknadsministern i dag presentera för riksdagen för att förbättra arbetsmarknadssituationen i Karlskrona?</textBlock>
    <textBlock ix="134">1991/92:639 av Inga-Britt Johansson (s) till statsrådet Görel Thurdin om kvinnorna och frågor om miljö och utveckling:</textBlock>
    <textBlock ix="135">I ett pressmeddelande från miljö- och naturresursdepartementet kan man läsa att Görel Thurdin anser att ''kvinnor skall vara med och diskutera och besluta om frågor som gäller miljö och utveckling. Dessa är våra framtidsfrågor! Miljöproblemen kan inte lösas utan samarbete mellan alla aktörer i samhället. Det gäller att samarbeta på alla nivåer.''</textBlock>
    <textBlock ix="136">Sammansättningen i den nya forskningsberedningen är 22 män och 4 kvinnor. En av männen kan sägas representera miljöfrågorna om än i någon begränsad omfattning.</textBlock>
    <textBlock ix="137">Jag vill fråga ministern:</textBlock>
    <textBlock ix="138">På vilket sätt anser ministern att kvinnor deltar i utformningen av den viktiga framtidsfråga som forskning kring miljön och naturresurser utgör?</textBlock>
    <textBlock ix="139">1991/92:640 av Rune Backlund (c) till kulturministern om ärendebalansen hos utlänningsnämnden:</textBlock>
    <textBlock ix="140">Vid årsskiftet inrättades utlänningsnämnden. Utöver en fast basorganisation erhöll nämnden i regeringens tilläggsbudget I extra resurser för avbearbetning av den ärendebalans som man övertog från regeringen. Regeringen bedömde att denna balans vid årsskiftet 1991/92 skulle uppgå till 5 800 ärenden. Enligt utlänningsnämnden var denna balans i verkligheten betydligt större och omfattade inte mindre än ca 9 200 ärenden. Enligt nämndens ledning kan det av olika praktiska och tekniska skäl dröja fram till i september innan man når full kapacitet i beslutsfattandet. Det innebär att det finns en uppenbar risk för att nämndens stora ingående balans växer ytterligare under året. De redan långa väntetiderna i överklagningsärenden blir därigenom ännu längre. I många av de ärenden som nämnden övertog från regeringen har man väntat mycket länge på besked. Ca 3 000 ärenden beräknas omfattas av de tidsregler som regeringen beslutade om i förordningen den 19 december 1991.</textBlock>
    <textBlock ix="141">Jag vill därför fråga kulturministern:</textBlock>
    <textBlock ix="142">Vilka initiativ är statsrådet beredd att vidta för att förhindra en ökning av ärendebalansen hos utlänningsnämnden och få en snabbare handläggning av de gamla ärenden som omfattas av regeringens tidsregler i förordningen den 19 december 1991?</textBlock>
    <textBlock ix="143">1991/92:641 av Kristina Svensson (s) till statsrådet Alf Svensson om Burma:</textBlock>
    <textBlock ix="144">Förtrycket i Burma och övergreppen mot mänskliga rättigheter ökar.</textBlock>
    <textBlock ix="145">Flera hundra tusen människor flyr över gränsen till Bangladesh. Över 60 000 människor har flytt till Thailand.</textBlock>
    <textBlock ix="146">FN:s biträdande generalsekreterare Jan Eliasson har nyligen besökt regionen för att diskutera repatriering av flyktingarna.</textBlock>
    <textBlock ix="147">På vilket sätt agerar Sverige för att öva påtryckningar mot regimen i Burma?</textBlock>
    <textBlock ix="148">1991/92:642 av Berit Andnor (s) till kulturministern om jämställdheten och medelsindragningarna i kommunerna:</textBlock>
    <textBlock ix="149">Den gemensamma sektorn har stor betydelse för jämställdheten mellan män och kvinnor. Den ger kvinnor förutsättningar att kunna förvärvsarbeta samtidigt som den också inneburit att tidigare oavlönat arbete kunnat göras avlönat.</textBlock>
    <textBlock ix="150">Regeringen kommer enligt sin budgetpropostion att hålla tillbaka den gemensamma sektorn och dra in 7,5 miljarder kronor från kommunerna 1993.</textBlock>
    <textBlock ix="151">Det är också regeringens målsättning att indragningarna från kommunerna skall omfatta 5-- 10 miljarder kronor även för vart och ett av de kommande åren.</textBlock>
    <textBlock ix="152">Mot denna bakgrund skulle jag vilja ställa följande fråga till jämställdhetsminister Birgit Friggebo:</textBlock>
    <textBlock ix="153">Vilka åtgärder avser jämställdhetsministern att vidta så att de för jämställdheten negativa konsekvenserna av medelsindragningarna undviks?</textBlock>
    <textBlock ix="154">1991/92:643 av Ingegerd Sahlström (s) till kulturministern om ökad kvinnorepresentation:</textBlock>
    <textBlock ix="155">Kvinnorepresentationen i riksdagen har minskat. I många beslutande organ är kvinnornas antal få. Både i direkt och indirekt valda församlingar bör kvinnorepresentationen öka. När skall det bli en självklarhet att kvinnor nomineras och väljs i samma utsträckning som män?</textBlock>
    <textBlock ix="156">Det finns nog med program om jämställdhet -- det är dags att börja tillämpa dessa! Många mål har formulerats på jämställdhetens område -- det är dags att handlingsplanerna efterlevs!</textBlock>
    <textBlock ix="157">Både kvinnor och män skall ha ett reellt inflytande i hela samhället. På vilket sätt ämnar jämställdhetsministern verka för att vi skall nå en ökad kvinnorepresentation?</textBlock>
    <textBlock ix="158">1991/92:644 av Margareta Winberg (s) till kulturministern om jämställdhet och familjepolitik:</textBlock>
    <textBlock ix="159">Det egna arbetet är grunden för jämställdhet. För att kunna arbeta och försörja sig själv är en modern familjepolitik nödvändig.</textBlock>
    <textBlock ix="160">Barnomsorg, föräldraförsäkring och barnbidrag är viktiga inslag i en sådan familjepolitik.</textBlock>
    <textBlock ix="161">Sedan lång tid diskuteras i tre av regeringens fyra partier att införa någon typ av vårdnadsbidrag. Man har t.o.m. uttalat att ett vårdnadsbidrag skulle kunna finansieras genom att man tar pengar från barnomsorgen eller försämrar föräldraförsäkringen. Detta vore förödande för jämställdheten.</textBlock>
    <textBlock ix="162">Med anledning av detta vill jag fråga jämställdhetsministern hur hon ser på jämställdheten och familjepolitiken.</textBlock>
    <textBlock ix="163">1991/92:645 av Kristina Svensson (s) till kulturministern om arbetsmarknaden för unga flickor ur jämställdhetssynpunkt:</textBlock>
    <textBlock ix="164">Jämställdhet mellan kvinnor och män förutsätter ekonomiskt oberoende dvs. möjligheter till yrkesarbete.</textBlock>
    <textBlock ix="165">Utvecklingen på arbetsmarknaden mot högre arbetslöshet visar att särskilt unga kvinnor är på väg att förlora sitt fäste på arbetsmarknaden.</textBlock>
    <textBlock ix="166">Vilka initiativ kommer jämställdhetsministern att ta för att belysa arbetslöshetens effekter för unga flickor ur ett jämställdhetsperspektiv?</textBlock>
    <textBlock ix="167">1991/92:646 av Hugo Hegeland (m) till statsrådet Bo Lundgren om inbetalningarna till löntagarfonderna:</textBlock>
    <textBlock ix="168">Genom löntagarfondernas avskaffande upphör också det förfarande som är konstitutionellt tveksamt: att ekonomiska tillgångar utan ersättning tas i anspråk för att överföra ägarmakt till de fackliga organisationerna. Många förslag befinner sig i dag i ekonomiska svårigheter. Med anledning härav är det angeläget att företagen befrias från ytterligare inbetalningar.</textBlock>
    <textBlock ix="169">Jag vill därför ställa följande fråga:</textBlock>
    <textBlock ix="170">Är statsrådet beredd att föreslå att företagen befrias från den sista inbetalningen till löntagarfonderna, avseende 1990 års debitering?</textBlock>
    <textBlock ix="171">1991/92:647 av Lennart Fridén (m) till statsrådet Alf Svensson om ökad tillgång på bostäder i Ryssland:</textBlock>
    <textBlock ix="172">De baltiska staterna önskar inget hellre än att bli av med ockupationstrupperna från OSS/Ryssland. Ryssarna å sin sida anger att bristen på bostäder för det hemvändande befälet medför att utrymningen kommer att ta mycket lång tid.</textBlock>
    <textBlock ix="173">Vi i Sverige ställer upp med hjälp till såväl våra baltiska som ryska grannar. I en tid då arbetslösheten är stor inom den svenska byggsektorn, skulle en insats i Ryssland från svensk sida på byggområdet både hjälpa Baltikum, Ryssland och Sverige, samtidigt som det skulle bli en marknadsföringsinsats för svenska hus på en kommande fri rysk marknad.</textBlock>
    <textBlock ix="174">Vilka åtgärder är biståndsministern beredd att vidta för att medverka till att öka tillgången på bostäder i Ryssland?</textBlock>
    <textBlock ix="175">1991/92:648 av Lennart Fridén (m) till jordbruksministern om en från partsintressen oberoende kontroll av livsmedel:</textBlock>
    <textBlock ix="176">Vi har i Sverige en flerhundraårig tradition med myndigheter som förutsätts stå utanför all misstanke om att tjäna partsintressen. Oväld, oberoende och objektivitet har varit ledord för svensk myndighetsutövning.</textBlock>
    <textBlock ix="177">Sedan den 1 oktober 1991 drivs det tidigare kommunala laboratorium i Göteborg som svarat för kontroll av importerade livsmedel av ett enskilt aktiebolag. I detta ligger i och för sig inget fel, tvärtom, och kommunens strävan att göra sig av med en verksamhet, som angivits ge underskott, kan heller inte klandras.</textBlock>
    <textBlock ix="178">Det som inte är invändningsfritt är att laboratoriet numera ägs av en aktör på livsmedelsmarknaden. Av de olika importörerna som tidigare tagit in sina varor över Göteborg har redan en flyttat sin verksamhet till annan stad. Andra sägs överväga detsamma.</textBlock>
    <textBlock ix="179">Det är inte acceptabelt att en myndighetsuppgift som den nu relaterade bör få hamna i tvivelsmål vad avser objektivitet och oberoende.</textBlock>
    <textBlock ix="180">Vilka åtgärder avser statsrådet vidta för att skapa en från partsintressen oberoende myndighetsutövning på livsmedelsområdet?</textBlock>
    <textBlock ix="181">1991/92:649 av Ines Uusmann (s) till försvarsministern om användningen av Tullingebasen:</textBlock>
    <textBlock ix="182">Botkyrka är en av de kommuner i Stockholms län som har den minsta andelen ''statliga arbetstillfällen''.</textBlock>
    <textBlock ix="183">I dag står ca 36 000 kvm undervisnings- och administrationslokaler tomma på Tullinge F 18. Dessutom finns modern gymnastikhall, verkstadsoch underhållslokaler. Genom att regeringen nu inte har för avsikt att lokalisera några statliga verksamheter till Tullinge F 18 är risken stor att dessa lokaler inte kommer till användning, trots att det borde finnas möjligheter till annan statlig verksamhet på Tullinge F 18.</textBlock>
    <textBlock ix="184">Vilka planer har statsrådet för alternativ användning av Tullinge F 18?</textBlock>
    <textBlock ix="185">1991/92:650 av Ines Uusmann (s) till kulturministern om utjämning av löneskillnader mellan män och kvinnor:</textBlock>
    <textBlock ix="186">Den socialdemokratiska regeringen tillkallade 1991 en särskild utredare, vars uppgift var att på ett djupare plan belysa orsakerna till kvinnors och mäns löneskillnader. Utredaren skulle också analysera möjligheterna att använda arbetsvärdering som ett instrument för jämförelser av arbeten som är olika, men som ändå kan betraktas som likvärdiga.</textBlock>
    <textBlock ix="187">Bakgrunden var att vi vet att, oavsett utbildning eller yrkesområde, tjänar kvinnor mindre än män på sitt lönearbete.</textBlock>
    <textBlock ix="188">Dessutom är det fortfarande så, att många kvinnor ''väljer'' deltidsarbete för att få familjens vardag att gå ihop (det s.k. osynliga familjekontraktet). Ett val som straffar sig flera gånger under livet genom att kvinnan då har kortare tid på sig att utvecklas i arbetet och därigenom har svårare att komma upp i en högre inkomst, vilket i sin tur leder till lägre pension.</textBlock>
    <textBlock ix="189">Vilka initiativ har eller avser statsrådet att ta för att löneskillnaderna mellan män och kvinnor skall utjämnas?</textBlock>
    <textBlock ix="190">5 § Kammaren åtskildes kl. 10.01.</textBlock>
    <textBlock ix="191">Förhandlingarna leddes av talmannen.</textBlock>
  </contentBlock>
</protocol>
