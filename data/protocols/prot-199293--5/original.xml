<protocol id="prot-199293--5">
  <contentBlock ix="0">
    <textBlock ix="0">1 §  Meddelande om ändrad partitillhörighet</textBlock>
    <textBlock ix="1">Andre vice talmannen meddelade att Annika Åhnberg anmält att hon inte längre tillhör Vänsterpartiet.</textBlock>
    <textBlock ix="2">2 §  Meddelande om information från regeringen</textBlock>
    <textBlock ix="3">ANDRE VICE TALMANNEN:</textBlock>
    <textBlock ix="4">Vid kammarens sammanträde torsdagen den 15 oktober kl. 14.30 lämnar statsminister Carl Bildt (m) information om det nordiska samarbetet.</textBlock>
    <textBlock ix="5">3 §  Anmälan om frågor</textBlock>
    <textBlock ix="6">Anmäldes att följande frågor framställts</textBlock>
    <textBlock ix="7">den 8 oktober</textBlock>
    <textBlock ix="8">1992/93:23 av Christina Linderholm (c) till kommunikationsministern om kommunikationsdepartementets ärendeberedning:</textBlock>
    <textBlock ix="9">Flera olika frågor som berör storstadsmiljön behandlas för närvarande inom kommunikationsdepartementet. Det gäller t.ex. Bromma flygfält och den s.k. Dennisuppgörelsen. Inom regeringen finns förutom det övergripande miljöansvaret hos miljö- och naturresursdepartementet också ett sektorsvis miljöansvar hos varje fackdepartement.</textBlock>
    <textBlock ix="10">Jag vill fråga kommunikationsministern:</textBlock>
    <textBlock ix="11">Hur bedöms miljökonsekvenser av olika alternativa handlingslinjer när viktiga beslut som påverkar storstadsmiljön bereds inom departementet?</textBlock>
    <textBlock ix="12">1992/93:24 av Margareta Viklund (kds) till socialministern om gatubarn i Sverige:</textBlock>
    <textBlock ix="13">I dag debatteras om vi i Sverige har barn som kan kallas gatubarn. Enligt vissa utredningar, visserligen omdiskuterade, skall i Stockholms city finnas en kärntrupp på ca 50 barn som skulle kunna kallas gatubarn. De har ingen eller mycket sporadisk kontakt med sina familjer. Av barn i åldern 12--18 år är det i Stockholmsområdet omkring 1 500 barn och ungdomar som under någon del av ett år lever som gatubarn i city eller tillfälligt slår följe med gatubarn.</textBlock>
    <textBlock ix="14">Socialdepartementet och Socialstyrelsen har i ett enkätsvar till Europarådet medgivit att Sverige har gatubarn/hemlösa barn.</textBlock>
    <textBlock ix="15">Vad tänker socialministern göra för att inlemma dessa barn i samhället och för att förebygga förekomsten av gatubarn/hemlösa barn?</textBlock>
    <textBlock ix="16">1992/93:25 av Dan Ericsson i Kolmården (kds) till näringsministern om beloppsgränsen i atomansvarighetslagen:</textBlock>
    <textBlock ix="17">Marknadsdekonomin måste fungera så att alla olika typer av miljöstörande verksamheter är fullt ut ansvariga för de skador som kan uppkomma på omgivningen i samband med driften, eller på grund av olycka. I atomansvarighetslagen finns en beloppsbegränsning som innebär att innehavaren av en atomanläggning i dag bara är ansvarig upp till 1 200 miljoner kronor. Detta belopp kommer inte räcka vid en stor olycka.</textBlock>
    <textBlock ix="18">I regeringens proposition från oktober 1991 om atomansvaret skriver man att ''utgångspunkten för den svenska lagstiftningen är att atomskador i första hand skall bäras av kärnkraftsindustrin''. Om målet är att ansvaret skall bäras av kärnkraftsindustrin, då borde också lagstiftningen följa detta.</textBlock>
    <textBlock ix="19">I Tyskland har man upphävt beloppsbegränsningen i sin atomskadelagstiftning och de menar att det är förenligt med intentionerna i Pariskonventionen.</textBlock>
    <textBlock ix="20">Är näringsministern beredd att låta marknadsekonomin vara gällande även för kärnkraftsindustrin på det sätt som man är i Tyskland?</textBlock>
    <textBlock ix="21">1992/93:26 av Kent Olsson (m) till jordbruksministern om skärgårdsbefolkningens rätt till fiske:</textBlock>
    <textBlock ix="22">Enligt utredningen Ds 1992:70 ''Enklare fiskebestämmelser'', som nyligen presenterats, föreslås en begränsning av användandet av fiskeredskap. Utredningen föreslår bl.a. att en begränsning till 6 hummertinor och 180 meter garn införs. Detta skulle innebära ett stort intrång i urgamla vanor för den bofasta skärgårdsbefolkningen.</textBlock>
    <textBlock ix="23">Vilka förändringar av utredningens förslag är jordbruksministern beredd att göra så att skärgårdsbefolkningens urgamla rätt att fiska inte begränsas?</textBlock>
    <textBlock ix="24">1992/93:27 av Ulf Melin (m) till statsrådet Beatrice Ask om effektivare studier i skolan:</textBlock>
    <textBlock ix="25">Regeringens ambition är att skapa Europas bästa skola. För att skapa denna skola förbereds och genomförs ett antal viktiga förändringar: en ny läroplan, ett nytt betygssystem, fler fristående skolor, rätten att välja skola, ett bättre utvärderingssystem m.m. Det finns också anledning att se över arbetet i skolan.</textBlock>
    <textBlock ix="26">I en nyligen publicerad ESO-rapport ''Hur bra är vi?'' (Ds 1992:83) tar man bl.a. upp arbetstiderna i skolan och i hemmet. Sverige tillhör de länder som har det kortaste skolåret (180 dagar) tillsammans med USA och Belgien. Japan har det i särklass längsta (243 dagar). Om man ser till läxläsning/hemarbete ligger Belgien, Frankrike och Nederländerna högst med 9,1 alternativt 7,4 och 8,4 resp. 7,0 timmar/vecka, medan Sverige ligger lägst, med bara 2,3 timmar/vecka.</textBlock>
    <textBlock ix="27">Enligt min mening är det inte realistiskt att förlänga skolåret, däremot är det med redovisade siffror som underlag fullt möjligt att effektivisera studierna genom att öka tiden för läxläsning och hemarbete.</textBlock>
    <textBlock ix="28">Vilka åtgärder ämnar statsrådet vidta för att öka elevernas möjligheter att lära?</textBlock>
    <textBlock ix="29">1992/93:28 av Sigge Godin (fp) till arbetsmarknadsministern om tidigareläggning av investeringar inom järnvägsområdet:</textBlock>
    <textBlock ix="30">Svensk järnvägsindustri är mycket konkurrenskraftig och branschen utnyttjar den senaste tekniken framgångsrikt. Tågtillverkningen engagerar mer än 500 små och stora företag på 100 orter i landet. Investeringar i nya tåg tillfaller nästan uteslutande svensk industri och skapar därmed många svenska arbetstillfällen.</textBlock>
    <textBlock ix="31">På grund av reducerade order från bl.a. SJ riskerar produktionen att successivt avvecklas såväl i Kalmar som i Örnsköldsvik fr.o.m. 1993. Långsiktigt innebär detta en nedläggning av svensk järnvägsfordonsindustri vilken innebär att ytterligare 1 500 arbetstillfällen försvinner från ABB Traction. Det betyder att det projekt som Banverket driver kommer att trafikeras enbart med importerade fordon.</textBlock>
    <textBlock ix="32">I uppgörelsen mellan regeringen och Socialdemokraterna aviseras tidigareläggning av investeringar i affärsverken för 1 000 miljoner kronor.</textBlock>
    <textBlock ix="33">Jag vill med anledning av detta ställa följande fråga till arbetsmarknadsministern: Anser regeringen att avsätta några av dessa medel för investeringar inom järnvägsområdet?</textBlock>
    <textBlock ix="34">1992/93:29 av Göthe Knutson (m) till justitieministern om skytteutbildning för intagna i kriminalvårdsanstalt:</textBlock>
    <textBlock ix="35">En grupp interner på fängelset i Halmstad har fått utbildning i lerduveskytte med hagelgevär. Det skedde utanför fängelset i onsdags. Anstaltsledningen vid fängelset har arrangerat utbildningen. Enligt tidningsuttalande ingår skytteutbildningen i ett projekt för anpassning tillbaka till livet utanför fängelset!</textBlock>
    <textBlock ix="36">Visst är det häpnadsväckande! Det påminner om hur en grupp interner för några år sedan fick resa till fjällen på en kurs i bergsklättring. Kriminalvårdsstyrelsen medgav då att utbildning som underlättar rymning är mindre lämplig. Tydligt är att sådan information bör upprepas. Exempelvis kan man tänka sig att gevärsbeväpnade fångar struntar i lerduvorna och reser vapnen mot sina vaktare!</textBlock>
    <textBlock ix="37">Vilka åtgärder avser justitiministern vidta i syfte att förhindra nya galna ''utbildningsprojekt'' inom kriminalvården?</textBlock>
    <textBlock ix="38">1992/93:30 av Robert Jousma (nyd) till försvarsministern om försvarsbeslutet:</textBlock>
    <textBlock ix="39">Enligt regeringsformen är riksdagen folkets främsta företrädare. Riksdagen stiftar lag, beslutar om skatt till staten och bestämmer hur statens medel skall användas. Under våren 1992 fattade riksdagen beslut om försvarspolitiken. Regeringen har därefter tillsammans med den socialdemokratiska partiledningen i princip upphävt det försvarspolitiska beslutet, vilket alltså har skett utan riksdagens medverkan.</textBlock>
    <textBlock ix="40">Vilka säkerhetspolitiska bedömningar låg till grund för regeringens uppgörelse med socialdemokraterna?</textBlock>
    <textBlock ix="41">1992/93:31 av Göthe Knutson (m) till kulturministern om behandlingen av vissa Kosovoalbaners asylansökan:</textBlock>
    <textBlock ix="42">Till min häpnad meddelas att de asylsökande Kosovoalbanerna på herrgården i Koppom, riksbekant efter vandalisering nyligen, skall flyttas till en annan flyktingförläggning i vårt land.</textBlock>
    <textBlock ix="43">Enligt nyhetsmeddelanden har polisens förhör och utredning efter vandaliseringen av flyktingförläggningen i Koppom inte lett fram till något erkännande.</textBlock>
    <textBlock ix="44">Kosovoalbanerna har, säger de, inte sett eller hört någonting -- trots att inredning för hundratusentals kronor slogs sönder i herrgården.</textBlock>
    <textBlock ix="45">Man frågar sig: Vad händer nu? Har fallet avskrivits av polisen? Har vårt samhälle kapitulerat inför Kosovoalbanernas taktik? Enligt min uppfattning är i nuläget samtliga på flyktinganläggningen i Koppom misstänkta för vandaliseringen.</textBlock>
    <textBlock ix="46">Till kulturministern, tillika invandrarministern, vill jag ställa frågan:</textBlock>
    <textBlock ix="47">Hur länge dröjer det innan de misstänktas asylansökningar är behandlade och utvisning verkställd?</textBlock>
    <textBlock ix="48">1992/93:32 av Ingegerd Sahlström (s) till justitieministern om nämndemäns kunskaper om våldsbrott mot kvinnor:</textBlock>
    <textBlock ix="49">Många människor har upprörts över domen i Trollhättans tingsrätt gällande våldtäkten på en 13- årig flicka. Med rätta har det blivit starka reaktioner efter domslutet.</textBlock>
    <textBlock ix="50">Inom det Socialdemokratiska kvinnoförbundet har vi under många år fört en kamp mot kvinnovåldet. I dag talar vi åter om kvinnors rätt till kvinnofrid. Lagar har skärpts till gagn för kvinnor som utsatts för våldsbrott.</textBlock>
    <textBlock ix="51">Trots detta utdöms straff som dåligt tycks överensstämma med lagens mening. Man förvånas och upprörs över den kvinnosyn som fortfarande tycks råda bland människor som är satta att tillämpa lagen. Det är ytterst angeläget att samhället tar de brott som kvinnor utsätts för på allvar och att lagstiftarens intentioner om ett jämställt samhälle efterlevs.</textBlock>
    <textBlock ix="52">Tänker justitieministern verka för att skärpa nämndemännens kunskaper gällande frågor som rör våld mot kvinnor?</textBlock>
    <textBlock ix="53">1992/93:33 av Berith Eriksson (v) till utrikesministern om de etniska konflikterna i Turkiet:</textBlock>
    <textBlock ix="54">Det har varit ett gemensamt intresse för den turkiska regimen och den kurdiska organisationen PKK att inga andra kurdiska politiska organisationer skall kunna utvecklas och etablera sig. Turkiet har med hänvisning till att den bekämpar terrorister bl.a. kunna undertrycka kurdernas krav på kulturella och språkliga rättigheter. Tills för helt nyligen förnekade man t.o.m. deras existens som folk.</textBlock>
    <textBlock ix="55">Till följd av Turkiets politik har PKK kunnat växa sig allt starkare. Nu har händelserna utvecklats på ett sätt, som håller på att glida båda sidorna ur händerna.</textBlock>
    <textBlock ix="56">I Turkiet finns enligt en del bedömare 15 miljoner kurder, varav cirka fem miljoner i andra provinser än de kurdiska. De etniska konflikterna växer snabbt och oroväckande i hela landet. Etniska utrensningar av kurder har rapporterats från en del städers bostadsområden.</textBlock>
    <textBlock ix="57">Jag vill fråga utrikesministern:</textBlock>
    <textBlock ix="58">-- Vilka initiativ är regeringen beredd att ta för att förhindra att man i Turkiet får en utveckling liknande den i det f.d. Jugoslavien?</textBlock>
    <textBlock ix="59">1992/93:34 av Berith Eriksson (v) till utrikesministern om förklaring till inrättandet av ett krigsråd i Turkiet:</textBlock>
    <textBlock ix="60">Turkiska tidningar spekulerar just nu om riskerna för en militärkupp och rent av inbördeskrig. Ett slags militärkupp kan ju sägas redan vara genomförd i praktiken i och med att säkerhetsrådet satts åt sidan och ett s.k. krigsråd inrättats.</textBlock>
    <textBlock ix="61">Detta är en oroväckande utveckling, och mot bakgrund av det konfliktfyllda läget på Balkan borde ESK agera.</textBlock>
    <textBlock ix="62">Jag vill därför fråga utrikesministern:</textBlock>
    <textBlock ix="63">-- Har regeringen eller avser regeringen att inom ramen för ESK-processen begära en förklaring från Turkiet om åtgärden att inrätta ett krigsråd?</textBlock>
    <textBlock ix="64">1992/93:35 av Eva Zetterberg (v) till statsministern om reformer på handikappområdet:</textBlock>
    <textBlock ix="65">Det råder oklarheter och förvirring när det gäller pengar till att genomföra det som en enig handikapputredning föreslagit för att förbättra de handikappades livssituation.</textBlock>
    <textBlock ix="66">Ena dagen kommer försäkringar från socialdepartementet om att pengar finns till dessa reformer och nästa dag förklarar statsministern att vi inte har råd och att de handikappade får vänta tills ekonomin blir bättre. Jag tycker det är viktigt att det ges klara och raka besked om hur det förhåller sig med handikappreformerna.</textBlock>
    <textBlock ix="67">Jag vill därför fråga statsministern:</textBlock>
    <textBlock ix="68">-- Kommer regeringen att genomföra handikapputredningens förslag till reformer på handikappområdet under denna valperiod?</textBlock>
    <textBlock ix="69">1992/93:36 av Berith Eriksson (v) till statsrådet Alf Svensson om åtgärder mot kränkningar av de mänskliga rättigheterna i Turkiet:</textBlock>
    <textBlock ix="70">Alarmerande rapporter kommer från Turkiet om systematiska och mycket grova kränkningar av de mänskliga rättigheterna. Stiftelsen för mänskliga rättigheter i Turkiet (Türkiye Insan Haklari Vakfi) har lämnat en 39-sidig redogörelse för ohyggliga övergrepp från såväl polis, militär som PKK- anhängare avseende tiden 8 september till 6 oktober i år. Tortyr, mord utförda av kända eller okända förövare, försvinnanden och godtyckliga frihetsberövanden förekommer i oerhört stor omfattning.</textBlock>
    <textBlock ix="71">Jag vill därför fråga statsrådet Alf Svensson:</textBlock>
    <textBlock ix="72">Vilka åtgärder tänker regeringen vidta för att protestera mot Turkiets brott mot de mänskliga rättigheterna och för att förmå Turkiet att upphöra med fortsatta kränkningar?</textBlock>
    <textBlock ix="73">1992/93:37 av Berith Eriksson (v) till utrikesministern om FN-embargot för Irak:</textBlock>
    <textBlock ix="74">Under Gulfkriget bombades infrastrukturen sönder och samman även i den kurdiska delen av Irak. Nu är det till följd av FN-embargot mot Irak inte möjligt att införa teknisk utrustning och materiel, som erfordras för att exempelvis återuppbygga telefonförbindelser och elförsörjning. Det är också nödvändigt att införa drivmedel för motorfordon och fotogen för uppvärmning av bostäderna. Nu hugger man ner den lilla skog som finns, frutkträd och annat brännbart, och det får ju konsekvenser för miljön i framtiden.</textBlock>
    <textBlock ix="75">FN:s beslut att skydda kurderna får inte leda till att kurderna skyddas till döds. Deras isolering från omvärlden, kommunikationssvårigheterna inne i landet liksom bristande el- och bränsleförsörjning medför stora påfrestningar för kurderna. Det hotar den fortsatta demokratiuppbyggnaden och deras överlevnad.</textBlock>
    <textBlock ix="76">Jag vill fråga utrikesministern:</textBlock>
    <textBlock ix="77">På vilket sätt avser regeringen att verka för att FN- embargot hävs för den kurdiska delen av Irak?</textBlock>
    <textBlock ix="78">1992/93:38 av Bengt Hurtig (v) till kommunikationsministern om personalnedskärningarna vid SJ Gods:</textBlock>
    <textBlock ix="79">För att uppnå målet att SJ skall gå med vinst till kommande årsskifte avskedas nu hundratals anställda från SJ Gods. I Norrbottens län hotas 75 SJ-anställdas arbeten.</textBlock>
    <textBlock ix="80">Åtgärderna i Europa för att föra över godstrafik till järnväg kan inom något år slå igenom också i vårt land samtidigt som konjunkturen förbättras. I en sådan framtid kan SJ Gods på grund av nedskärningar av personal stå utan kapacitet att möta hela efterfrågan. Under tiden har arbetslösa järnvägsarbetare kostat samhället tiotals miljoner kronor.</textBlock>
    <textBlock ix="81">-- Är kommunikationsministern beredd att ta något initiativ för att minska de planerade avskedandena vid SJ Gods?</textBlock>
    <textBlock ix="82">1992/93:39 av Ingela Mårtensson (fp) till utrikesministern om åtgärder mot kränkningar av de mänskliga rättigheterna i Turkiet:</textBlock>
    <textBlock ix="83">Situationen i östra Turkiet har försämrats påtagligt den senaste tiden. Amnesty International rapporterar om allt värre övergrepp. Bl.a. lever en mängd författare, journalister och parlamentariker under dödshot.</textBlock>
    <textBlock ix="84">Sverige kommer att överta ordförandeskapet i den europeiska säkerhetskonferensen ESK i december i år. I regeringensförklaringen framhöll statsministern att ''det innebär ett stort ansvar när det gäller att söka lösningar på konflikter och förebygga kriser på vår kontinent och ger Sverige möjlighet att spela en viktig roll i utformningen av en ny freds- och samarbetsordning i Europa.''</textBlock>
    <textBlock ix="85">Mot denna bakgrund vill jag fråga utrikesministern:</textBlock>
    <textBlock ix="86">Kommer Sverige att ta upp frågan om det ökade våldet och de allt grövre brotten mot mänskliga rättigheter i Turkiet vid ESK:s ministermöte i Stockholm i december?</textBlock>
    <textBlock ix="87">1992/93:40 av Lennart Brunander (c) till jordbruksministern om kontrollen av importerat kött:</textBlock>
    <textBlock ix="88">Den ökade internationaliseringen med bl.a. en ökad import av livsmedel från andra länder har fördelar men också risker. Reglerna för hur produktionen och tillverkningen av livsmedel sker är inte desamma i Sverige och ute i Europa. I många länder, från vilka livsmedelsprodukter i dag importeras, är kontrollen bristfällig.</textBlock>
    <textBlock ix="89">Nu aktuellt fall är kött importerat från Danmark där en hög andel av köttet innehöll salmonellabakterier. De aktuella partierna har stoppats men grundfrågan kvarstår: Är vår beredskap på detta område och de krav vi ställer på kontrollen tillräcklig?</textBlock>
    <textBlock ix="90">Eftersom en ökad andel av det köttet vi äter importeras är det en viktig fråga för alla konsumenter: Kan jag känna mig säker på det kött jag köper?</textBlock>
    <textBlock ix="91">Frågans vikt understryks av att ett ökat antal personer i Sverige insjuknar i salmonella. En dominerande del har ätit just importerat kött.</textBlock>
    <textBlock ix="92">Jag anhåller att få ställa följande fråga till jordbruksministern:</textBlock>
    <textBlock ix="93">Vad kommer jordbruksministern att göra för att förstärka kontrollen så att salmonellasmittat kött inte kommer ut till konsumenten?</textBlock>
    <textBlock ix="94">1992/93:41 av Karin Starrin (c) till justitieministern om straffutmätningen vid sexualbrott mot barn:</textBlock>
    <textBlock ix="95">I prop. 1991/92:35 förordades en ändring i brottsbalkens bestämmelser om sexualbrott. Ändringen i brottsbalken motiveras av att man vill stärka skyddet för barn och ungdom mot att bli utnyttjade i sexuella sammanhang samt i strafflagstiftningen markera allvaret i sexuella övergrepp mot barn och ungdomar.</textBlock>
    <textBlock ix="96">I bestämmelserna om straffutmätning fördes offrets låga ålder in såsom en omständighet som särskilt skall beaktas vid bedömning om gärningen skall anses grov.</textBlock>
    <textBlock ix="97">Jag har under senare tid fått flera synpunkter på tillämpningen av lagstiftningen i olika rättsfall. Exempelvis kan nämnas den debatt som förorsakats av ett domstolsbeslut där gärningsmannen ej dömdes efter den strängare straffsatsen trots offrets ringa ålder på 13 år. De synpunkter som framförts till mig visar på ett stort missnöje med tillämpningen av lagstiftningen i ärenden där unga människor utsatts för sexualbrott. Som jag ser det indikeras här en diskrepans mellan det allmänna rättsmedvetandet och den faktiska tillämpningen.</textBlock>
    <textBlock ix="98">Mot denna bakgrund vill jag fråga statsrådet:</textBlock>
    <textBlock ix="99">Överväger den svenska regeringen göra en ny översyn och vidta lagstiftningsåtgärder där rekvisitet låg ålder vid bedömning av gärningens straffvärde skärps och än klarare markeras?</textBlock>
    <textBlock ix="100">1992/93:42 av Lennart Daléus (c) till justitieministern om ökat skydd för våldshotade kvinnor:</textBlock>
    <textBlock ix="101">Nu påbörjas verksamhet med livvakter till särskilt hotade kvinnor.</textBlock>
    <textBlock ix="102">Avser regeringen att också pröva möjligheten att punktbevaka de aktuella våldsverkarna?</textBlock>
    <textBlock ix="103">1992/93:43 av Lennart Daléus (c) till näringsministern om avveckling av kärnkraften:</textBlock>
    <textBlock ix="104">I dag står fem svenska kärnreaktorer stilla av säkerhetsskäl. Samtidigt redovisas elöverskott för flera år framöver. Överskottet uppgår till minst 10 Twh per år vilket motsvarar två mindre reaktorer. Överskottet är beräknat med utgångspunkterna att alla nödvändiga säkerhetsmarginaler skall finnas.</textBlock>
    <textBlock ix="105">Energiuppgörelsen ligger fast vilket innebär att kärnkraften skall vara avvecklad senast år 2010.</textBlock>
    <textBlock ix="106">Avser regeringen att mot denna bakgrund nu vidta konkreta åtgärder för att påbörja avställningen och därmed avvecklingen av kärnkraften?</textBlock>
    <textBlock ix="107">1992/93:44 av Ingvar Johnsson (s) till kommunikationsministern om nedläggning av stationer i Älvsborgs län:</textBlock>
    <textBlock ix="108">Enligt uppgift i massmedia kommer SJ i sin kommande treårsplan att förorda nedläggning av stationer och en begränsning av öppethållandet på vissa andra stationer.</textBlock>
    <textBlock ix="109">I Älvsborgs län skulle enligt dessa uppgifter stationerna i Åmål, Vänersborg och Trollhättan beröras. Dessa stationer betjänar befolkningen i en stor region och har stor betydelse för trafikförsörjningen. Förslaget skulle påverka möjligheterna att behålla och utveckla en bra persontrafik.</textBlock>
    <textBlock ix="110">Jag vill därför ställa följande fråga:</textBlock>
    <textBlock ix="111">Avser kommunikationsministern att vidta åtgärder för att förhindra SJ att lägga ner eller begränsa öppethållandet vid de nämnda stationerna?</textBlock>
    <textBlock ix="112">den 12 oktober</textBlock>
    <textBlock ix="113">1992/93:45 av Lars Sundin (fp) till statsrådet Beatrice Ask om Skolverkets föreskrifter om uppgiftsinsamling:</textBlock>
    <textBlock ix="114">Skolverket har gett ut nya föreskrifter om uppgiftsinsamling från skolhuvudmännen (SKOLFS 1992:8).</textBlock>
    <textBlock ix="115">Föreskrifterna lägger en omfattande uppgiftsskyldighet på bl.a. kommuner och landsting. Kommunerna skall exempelvis för varje lärare och skolledare ange personnummer, befattning, fastställd undervisningstid, tillfällig undervisning, tillfällig frånvaro, tjänstgöringens omfattning, eventuell tjänstledighet samt anställningsslag.</textBlock>
    <textBlock ix="116">Lokalkostnader skall redovisas uppdelade på lönekostnader (exkl. personalomkostnader), kapitalkostnader och övriga kostnader för lokaler.</textBlock>
    <textBlock ix="117">Många kommuner och landsting befinner sig i en utomordentligt pressad ekonomisk situation med starka behov av att rationalisera sin verksamhet. I det läget är det förvånande att statsmakterna på detta sätt tynger dem med omfattande administrativa pålagor av tvivelaktigt värde.</textBlock>
    <textBlock ix="118">Mot denna bakgrund vill jag fråga skolministern:</textBlock>
    <textBlock ix="119">Vilka åtgärder avser regeringen att vidta med anledning av de aktuella föreskrifterna från Skolverket?</textBlock>
    <textBlock ix="120"> 4 §  Svar på frågorna 1992/93:33, 34 och 39 om åtgärder mot kränkningar av de mänskliga rättigheterna i Turkiet m.m.</textBlock>
    <textBlock ix="121">Anf. 1  Utrikesminister MARGARETHA AF UGGLAS (m):</textBlock>
    <textBlock ix="122">Herr talman! Ingela Mårtensson har frågat mig om Sverige kommer att ta upp frågan om det ökade våldet och de allt grövre brotten mot mänskliga rättigheter i Turkiet vid ESK:s ministermöte i Stockholm i december. Berith Eriksson har frågat mig om regeringen avser att inom ramen för ESK- processen begära en förklaring från Turkiet om åtgärden att inrätta ett krigsråd. Berith Eriksson har också frågat vilka initiativ regeringen är beredd att ta för att förhindra att man i Turkiet får en utveckling liknande den i Jugoslavien. Jag avser att besvara dessa frågor i ett sammanhang.</textBlock>
    <textBlock ix="123">Innan jag går in på svaret vill jag påpeka att jag i ett frågesvar den 31 mars i år berörde bakgrunden till frågeställningen.</textBlock>
    <textBlock ix="124">Frågorna om de mänskliga rättigheterna och säkerhetssituationen i Turkiet är intimt förknippade med kurdernas ställning i landet. Kurder finns i alla delar av Turkiet. Många har assimilerats och integrerats i det turkiska samhället. Ett antal ledande turkiska företrädare har kurdiskt ursprung. Den största delen av kurderna bor dock i sydöstra delarna av landet och hävdar sin självklara rätt till egen kultur och eget språk. Denna folkgrupp har under lång tid utsatts för en hårdhänt assimileringspolitik. En viss lättnad i bestämmelserna har iakttagits under senare år. Språkförbudet upphävdes t.ex. 1991.</textBlock>
    <textBlock ix="125">Den hårdhänta politiken har gynnat underjordiska organisationer av terroristorganisationen PKK:s typ. PKK drar sig inte för våld mot civila i sin kamp för en separat kurdisk stat på marxist-leninistisk grund. Men PKK åtnjuter svagt stöd även i den sydöstra delen av Turkiet. Däremot är stödet starkt för lokalt kurdiskt medinflytande. Ett tjugotal lokala kurdiska kandidater invaldes i parlamentet för ett år sedan, och dessa har bildat ett parti vid namn HEP. Den nya turkiska regeringen införde också strax efter sitt tillträde en rad åtgärder i liberaliserande riktning. Ett ministerium för mänskliga rättigheter har inrättats, en lag om kortare häktningstider har antagits liksom en liberalare arbetsmarknadslagstiftning.</textBlock>
    <textBlock ix="126">Under senare tid har striderna mellan regeringens säkerhetsstyrkor och PKK trappats upp. Åtskilliga rapporter om övergrepp och förföljelser förekommer från båda sidor.</textBlock>
    <textBlock ix="127">Herr talman! Alla regeringar har en självklar skyldighet att bekämpa terroristverksamhet. Det är dock viktigt att detta sker i enlighet med demokratiska principer och inom ramen för den internationella rättsordningen.</textBlock>
    <textBlock ix="128">Det internationella samfundet kommer även fortsättningsvis att behöva göra stora insatser i sydöstra Europa och Mellanöstern för att bidra till konfliktlösning och en fredlig och demokratisk utveckling, samt förhindra spridning av de krig och konflikter som pågår. Turkiet är i flera av dessa sammanhang en viktig aktör, som kan göra betydande insatser för att öka stabiliteten såväl på Balkan som i Kaukasus, Centralasien och Mellanöstern.</textBlock>
    <textBlock ix="129">Desto viktigare är att Turkiet inom sina egna gränser tillämpar en demokratisk rättsordning. Vi anser att Turkiet måste acceptera en enskild klagorätt till Europadomstolen i Strasbourg som är tillämplig i alla delar av landet. Turkiets hantering av de mänskliga rättigheterna i sitt eget land är av stor betydelse när landet söker en ökad integration i det europeiska samarbetet. Turkiet har självfallet som ESK-medlem gjort åtaganden att respektera ESK:s principer om demokratiska och mänskliga rättigheter.</textBlock>
    <textBlock ix="130">Uppgifterna om att ett krigsråd skulle ha upprättats i Turkiet har jag inte kunnat få bekräftade. Jag avstår därför från kommentarer om detta.</textBlock>
    <textBlock ix="131">Olikheterna mellan situationen i Jugoslavien och Turkiet är påtagliga. Kurdfrågan är Turkiets dominerande etniska problem, medan Jugoslavien och Balkan i övrigt har ett otal sådana. Jugoslavien var också fram till sitt sönderfall en kommunistdiktatur, medan Turkiet har genomgått en stadig utveckling i demokratisk riktning under 80-talet.</textBlock>
    <textBlock ix="132">Anf. 2  BERITH ERIKSSON (v):</textBlock>
    <textBlock ix="133">Herr talman! Fru utrikesminister! Jag ber om ursäkt för att jag kom litet sent. Jag hade missuppfattat tiden och trodde att vi började 14.30 i dag.</textBlock>
    <textBlock ix="134">Jag har snabbt hunnit läsa igenom utrikesministerns svar, och jag noterar naturligtvis att det är större skärpa i det än vad det har varit i svar på frågor om Turkiet som jag har ställt tidigare. Det är mycket glädjande.</textBlock>
    <textBlock ix="135">Jag har -- liksom även utrikesdepartementet, om jag har förstått det rätt -- fått ta del av några rapporter, bl.a. från Lord Avenbury, som är ordförande i kommittén för mänskliga rättigheter i parlamentet i Storbritannien och som gjorde en resa till Turkiet i början av september, samt från British Royal Institute. I båda dessa rapporter sägs att detta är en konflikt som riskerar att sprida sig till andra städer i Turkiet, och det kan sluta verkligt illa.</textBlock>
    <textBlock ix="136">Jag har också fått ta del av reaktionerna i andra länder, bl.a. i Storbritannien, Tyskland, Holland och Schweiz. I Holland har man t.ex. tagit initiativ för att denna fråga skall tas upp på ESK:s dagordning.</textBlock>
    <textBlock ix="137">Jag undrar om utrikesministern har fått ta del av de här planerna. Vad förbereder man i utrikesdepartementet?</textBlock>
    <textBlock ix="138">Anf. 3  INGELA MÅRTENSSON (fp):</textBlock>
    <textBlock ix="139">Herr talman! Jag tackar utrikesministern för svaret.</textBlock>
    <textBlock ix="140">Jag är medveten om att den här frågan togs upp i kammaren innan vi gjorde sommaruppehåll, och anledningen till att jag tar upp den igen är just att situationen i Turkiet har förvärrats, vilket är högst alarmerande.</textBlock>
    <textBlock ix="141">I svaret finns det vissa delar som jag vill ta upp, bl.a. När det sägs att många kurder har assimilerats i det turkiska samhället och att de inte bara bor i de sydöstra delarna av Turkiet utan även i andra delar. Det är riktigt, men merparten av kurderna och därmed problemen finns i de sydöstra delarna. Jag har själv träffat kurder som har försökt söka arbete i andra delar av Turkiet, men de har påtagliga svårigheter, på grund av att det sker en diskriminiering av kurder i hela Turkiet.</textBlock>
    <textBlock ix="142">Det sägs också att premiärministern har planer på att försöka förmå flera kurder att flytta från sydöstra Turkiet. Det är en vanlig procedur för att assimilera en minoritet och inte ta hänsyn till dess rättigheter, dess egen kultur osv.</textBlock>
    <textBlock ix="143">Det sägs i svaret att det finns parlamentariker från de olika kurdiska delarna, och det är riktigt. Men jag läste häromdagen en Amnestyrapport med en lista på 17 namngivna kurdiska parlamentariker som hotas till döden på grund av sitt engagemang för kurdernas sak. Amnesty går nu ut och ber att man skall agera för de här personernas rättigheter. Det borde självklart respekteras att en parlamentariker fungerar på det sättet i en demokrati.</textBlock>
    <textBlock ix="144">Jag får ta upp frågan om striderna mellan PKK och turkiska regeringsföreträdare i mitt nästa inlägg.</textBlock>
    <textBlock ix="145">Anf. 4  Utrikesminister MARGARETHA AF UGGLAS (m):</textBlock>
    <textBlock ix="146">Herr talman! Bättre sent än aldrig, skulle jag kunna säga. Jag är glad när de frågeställare som jag har möjlighet att diskutera med också finns här i kammaren. Det är tråkigt att hålla monologer.</textBlock>
    <textBlock ix="147">Det som Berith Eriksson tog upp i fråga om de olika rapporterna har en mycket intressant aspekt. Det visar både att det finns en stark internationell uppmärksamhet på skeendet i Turkiet och att det finns en öppenhet, som gör att de olika rapporterna och besöken kan komma till stånd. Det är mycket väsentligt.</textBlock>
    <textBlock ix="148">Kurdfrågan i Turkiet är mycket mångfasetterad. Det är så, Ingela Mårtensson, att många mycket ledande företrädare i Turkiet har kurdiskt ursprung. Många kurder är helt och hållet integrerade i det turkiska samhället. Samtidigt har kurderna i sydöstra Turkiet på många sätt en besvärlig situation, som jag har beskrivit i mitt svar.</textBlock>
    <textBlock ix="149">Det är väsentligt att det internationella samfundet, och naturligtvis också Sverige, både bilateralt och även multilateralt, fortsätter dialogen med Turkiet och företrädare för Turkiets regering och parlament. Det är ju på det sättet som omvärlden har möjlighet att visa sitt betydande intresse för den här frågan och därmed även att utöva en stödjande funktion när det gäller att förbättra kurdernas ställning. Vi ser nu ett ökat våld, vilket är att beklaga, och vi hoppas i stället återigen få se en rörelse i riktning mot ökad respekt för kurdernas etniska och mänskliga rättigheter.</textBlock>
    <textBlock ix="150">Anf. 5  BERITH ERIKSSON (v):</textBlock>
    <textBlock ix="151">Herr talman! I sydöstra Turkiet, i Kurdistan, bor tio miljoner kurder. Att det finns enstaka kurder som har nått högt uppsatta poster i samhället tror jag inte har så stor betydelse i sammanhanget.</textBlock>
    <textBlock ix="152">När det gäller öppenheten och möjligheten att påverka, krävs det verkligen att de krav som ställs i olika länder backas upp och följs upp av andra av ESK:s medlemsländer. Det är tragiskt att det skall behöva gå så långt som det har gjort i Turkiet. Det har varit och är fortfarande möjligt att påverka skeendet, men det måste tas mycket större krafttag när det gäller att påverka Turkiet än vad som har gjorts hittills.</textBlock>
    <textBlock ix="153">Lord Avenbury säger i sin rapport, som jag nämnde, att sådana här utrensningar inte har förekommit i Europa sedan Stalins tid. Det är ganska hårda ord om vad som sker här.</textBlock>
    <textBlock ix="154">Anf. 6  INGELA MÅRTENSSON (fp):</textBlock>
    <textBlock ix="155">Herr talman! Jag skulle vilja ta upp frågan om PKK. Det handlar inte bara om turkiska säkerhetsstyrkor mot PKK. Den 19 augusti 1992 gick man t.ex. in i staden Sirnak och sköt vilt mot befolkningen. Det är civilbefolkningen som kommer till skada. Att PKK också utför terroristdåd mot civilbefolkningen gör inte saken bättre för de kurder som bor i området. Men det är inte på det här viset man skall bekämpa PKK.</textBlock>
    <textBlock ix="156">Det står i svaret att ett land måste följa demokratiska spelregler om man skall framställa sig som ett demokratiskt land. Då kan man inte trappa upp våldet. Man måste se till att den kurdiska befolkningen får de självklara rättigheter den har, som en minoritet.</textBlock>
    <textBlock ix="157">Det är inte bara PKK:are som kommer till skada. Amnesty har en lista som upptar även författare och journalister. Sedan februari har nio journalister dödats.</textBlock>
    <textBlock ix="158">Anf. 7  Utrikesminister MARGARETHA AF UGGLAS (m):</textBlock>
    <textBlock ix="159">Herr talman! Jag vill ta tillfället i akt och betona något som är ett faktum, nämligen att Sverige när vi för bilaterala samtal med företrädare för Turkiets regering alltid tar upp frågan om de mänskliga rättigheterna och de kulturella rättigheterna för kurderna. Det är ett stående tema i våra samtal.</textBlock>
    <textBlock ix="160">Anf. 8  BERITH ERIKSSON (v):</textBlock>
    <textBlock ix="161">Herr talman! Sedan jag kom in i riksdagen 1988 och började ställa frågor av denna art, har jag alltid fått svaret att Sverige i sina bilaterala samtal med Turkiet tar upp detta. Men det har verkligen inte lett till något resultat. The British Royal Institute säger att när dialogen mellan folket och regeringen bröt samman, rasade hela den politiska strategin. Därför har regeringen i dag ingen annan lösning än militär.</textBlock>
    <textBlock ix="162">Sedan ett år har fler än 100 människor avrättats av dödspatruller. Regeringens politik går ut på att driva ut folket från städer och byar. Man försöker nu tömma staden Sirnak, med 90 000 invånare. Özal säger också att området inte går att utveckla och att människorna snart kommer att flytta västerut. Det är en märklig politik.</textBlock>
    <textBlock ix="163">Anf. 9  INGELA MÅRTENSSON (fp):</textBlock>
    <textBlock ix="164">Herr talman! Det är bra att Sverige i bilaterala samtal med Turkiet tar upp den brist på mänskliga rättigheter som råder, inte minst när det gäller den kurdiska befolkningen men även andra minoriteter i Turkiet. Det som förvånar mig är att frågan inte mera kommit upp i ESK-processen.</textBlock>
    <textBlock ix="165">Utrikesministern ger inte riktigt svar på min fråga om Sverige är berett att ta initiativ i ESK under ministermötet eller den närmaste tiden. Utrikesministern har ju nu som ordförande möjlighet att påverka agendan. Det vore bra om man inom ESK tog upp frågan med Turkiet direkt. Jag har som observatör ansett att man inte har gjort det tillräckligt hittills. Man borde också skicka dit en delegation för att observera förhållandena.</textBlock>
    <textBlock ix="166">Anf. 10  Utrikesminister MARGARETHA AF UGGLAS (m):</textBlock>
    <textBlock ix="167">Herr talman! Det är inte korrekt som Berith Eriksson säger att ingenting har hänt. När den nya turkiska regeringen tillträdde vidtog man en rad åtgärder i liberaliserande och förbättrande riktning för kurderna. Den senaste tiden har som vi vet en upptrappning av våldet skett. PKK har spelat en stor roll för att detta har skett. Vi vet att det begås övergrepp från båda sidor. Men vi måste skilja på frågan om kurderna och PKK. Det tycker jag inte att frågeställarna gör. Det är allmänt omvittnat att PKK är en terroristorganisation.</textBlock>
    <textBlock ix="168">Under senare tid har påtagliga saker hänt. Vi har kunnat se att de irakiska kurderna faktiskt gör gemensam sak med Turkiet för att bekämpa PKK- baser. Man måste skilja på kurdfrågan och vad som sker i PKK:s regi. Det är oerhört väsentligt.</textBlock>
    <textBlock ix="169">Anf. 11  BERITH ERIKSSON (v):</textBlock>
    <textBlock ix="170">Herr talman! Det är just det vi försöker göra. Vi har inte tagit parti för PKK:s agerande. Men det kan inte vara möjligt att Turkiet år efter år skall kunna härja och närmast gå bärsärkagång i dessa provinser under täckmanteln att man bekämpar en terroristorganisation. Enligt rapporten från the British Royal Institute har USA och Storbritannien börjat klaga på premiärminister Demirel, eftersom han har avstått från att göra sina utlovade reformer till regeringspolitik. Det är sanningen. Demirel lovade en massa saker, men har på intet sätt omsatt det i verkligheten. Läget har hela tiden försämrats.</textBlock>
    <textBlock ix="171">Anf. 12  INGELA MÅRTENSSON (fp):</textBlock>
    <textBlock ix="172">Herr talman! Jag vill också absolut ta avstånd från det sätt på vilket PKK bedriver terror. Jag tror inte att man över huvud taget kan nå fram till några lösningar genom våld. Det gäller både PKK och de turkiska säkerhetsstyrkorna. Jag tar avstånd från allt våld. Men genom att Turkiet trappar upp våldet ger man näring för den terroristorganisation som finns.</textBlock>
    <textBlock ix="173">Man måste finna andra metoder för att komma till rätta med problemen, så att PKK också försvinner ur bilden, med de metoder som den organisationen använder sig av. Jag vill klart säga ifrån att jag inte ställer mig bakom de metoderna.</textBlock>
    <textBlock ix="174">Överläggningen var härmed avslutad.</textBlock>
    <textBlock ix="175">5 §  Svar på fråga 1992/93:37 om FN-embargot för Irak</textBlock>
    <textBlock ix="176">Anf. 13  Utrikesminister MARGARETHA AF UGGLAS (m):</textBlock>
    <textBlock ix="177">Herr talman! Berith Eriksson har frågat mig om regeringen avser att verka för att FN-embargot hävs för den kurdiska delen av Irak. Frågan ställs mot bakgrund av den kurdiska befolkningens utsatta och prekära humanitära situation i norra Irak.</textBlock>
    <textBlock ix="178">Regeringen har sedan lång tid med oro följt den kurdiska befolkningens svåra situation i norra Irak, och vi ser nu allvarligt på FN:s information om ett försämrat humanitärt läge inför den kommande vintern.</textBlock>
    <textBlock ix="179">Herr talman! FN:s säkerhetsråd beslutade införa omfattande sanktioner mot Irak under våren 1991, innefattande bl.a. ett totalt handelsembargo. I rådets resolution 687, som antogs i april 1991 fastställdes inom en rad områden fredsvillkoren för Irak. Ett hävande av sanktionerna är avhängigt av att dessa villkor uppfylls.</textBlock>
    <textBlock ix="180">Då sanktionerna mot Irak grundar sig på ett beslut av FN:s säkerhetsråd har Sverige som lojal medlemsstat att såväl följa som stödja dessa. Någon diskussion att särskilja olika områden inom Irak har inte förts i FN:s säkerhetsråd, och något sådant torde inte betraktas som realistiskt.</textBlock>
    <textBlock ix="181">Däremot har FN:s säkerhetsråd i resolution 688 fördömt Iraks förtryck mot sin egen civilbefolkning, inkl. kurderna, såsom ett hot mot internationell fred och säkerhet i området. Härmed har FN tagit ett unikt steg, särskilt motiverat av humanitära hänsyn.</textBlock>
    <textBlock ix="182">Den svenska regeringen har aktivt stött FN:s och andra internationella organisationers humanitära program i Irak. Omkring 200 miljoner kronor beräknas under och efter Gulfkriget ha givits i humanitärt bistånd till civilbefolkningen i Irak eller till de irakiska grupper -- främst kurder -- som tvingats fly från landet. I detta belopp ingår bl.a. stöd med 20 miljoner kronor till FN:s vaktstyrka i norra Irak vars uppgift är att skydda distributionen av det humanitära biståndet. Jag vill i denna fråga hänvisa till den redogörelse som biståndsministern gav i riksdagen den 19 mars i år.</textBlock>
    <textBlock ix="183">Herr talman! Såväl säkerhetsläget som försörjningsläget förblir mycket svårt för den kurdiska befolkningen i norra Irak. Den svenska regeringen kommer dock att fortsatt noga följa utvecklingen och stödja FN:s samt andra internationella organisationers humanitära arbete i området.</textBlock>
    <textBlock ix="184">Anf. 14  BERITH ERIKSSON (v):</textBlock>
    <textBlock ix="185">Herr talman! Jag tackar utrikesministern för svaret. Jag vill ställa frågan vad realism är i detta sammanhang. Alliansen och FN:s säkerhetsråd har beslutat att skydda kurderna. Men det kan väl inte bli fråga om ett skydd till döds, att man skyddar dem från att få de förnödenheter de behöver inför vintern.</textBlock>
    <textBlock ix="186">Mat, kläder och medicin är det inga problem att få in. Däremot är det besvärligt med exempelvis fotogen att värma upp husen med. När jag var där för en månad sedan såg jag att man nu har börjat hugga ner den lilla skog som finns. Magen säger att den behöver mat, och för att kunna laga den maten behöver man bränsle.</textBlock>
    <textBlock ix="187">Man måste tänka på nästa steg och ta initiativ. Vad skall hända med norra delen av Irak? Vad skall hända med Kurdistan? Det finns ett valt parlament och en regering. En statschef har utsetts. Man försöker bygga upp en demokrati. Uppbyggnaden av demokratin blir allt svårare i och med att parlament och regering inte har möjligheter att lösa folkets problem. Det gäller t.ex. att få bränsle. Svenska kurdkommittén återuppbygger byar, och man behöver kunna dra fram elektricitet till dem. Man behöver bränsle till bilar och till att värma upp hus. Det är nödvändigt att gå vidare.</textBlock>
    <textBlock ix="188">Anf. 15  Utrikesminister MARGARETHA AF UGGLAS (m):</textBlock>
    <textBlock ix="189">Herr talman! Jag delar Berith Erikssons uppfattning att FN och dess medlemsstater måste försöka hjälpa kurderna i deras utsatta läge. Det är alldeles klart att så måste ske. Det kan vara av intresse att i detta sammanhang notera att mycket av den försörjning och hjälpverksamhet som kommer kurderna till del går via Turkiet.</textBlock>
    <textBlock ix="190">Det är när det gäller Berith Erikssons specifika fråga till mig som jag har redogjort för bakgrunden till FN:s säkerhetsråds beslut. Jag har sagt att jag inte tror att det är realistiskt att förutsätta den typ av differentiering som Berith Eriksson efterlyser. Det är alltså på den specifika frågan som jag har svarat på detta vis.</textBlock>
    <textBlock ix="191">Anf. 16  BERITH ERIKSSON (v):</textBlock>
    <textBlock ix="192">Herr talman! Jag ber om ursäkt om jag missförstod utrikesministern. Men det är inte bara en biståndslösning som behövs, utan det behövs också en politisk lösning. De initiativen måste också gå genom FN.</textBlock>
    <textBlock ix="193">Jag pratade i dag på morgonen med vår ambassadör i Turkiet. I turkiska tidningar spekuleras nu om ett Kurdistan i federation med Turkiet som en av lösningarna.</textBlock>
    <textBlock ix="194">Det borde vara möjligt att efter ansökan lämna tillåtelse att föra in t.ex. bränsle för vintern. Jag hoppas att det skall kunna gå.</textBlock>
    <textBlock ix="195">Överläggningen var härmed avslutad.</textBlock>
    <textBlock ix="196">6 §  Svar på fråga 1992/93:19 om miljöavgiften för vissa lastbilar</textBlock>
    <textBlock ix="197">Anf. 17  Statsrådet BO LUNDGREN (m):</textBlock>
    <textBlock ix="198">Herr talman! Wiggo Komstedt har frågat miljöminister Olof Johansson om regeringen är beredd att ompröva beslutet om miljöklassdifferentierad skatt på tunga lastbilar. Arbetet inom regeringen är så fördelat att det är jag som skall svara på frågan.</textBlock>
    <textBlock ix="199">Riksdagens majoritet beslöt i juni 1991 om införande av ett miljöklassystem för nya personbilar, lastbilar och bussar. Beslutet syftar till att påskynda introduktionen av fordon med goda miljöegenskaper.</textBlock>
    <textBlock ix="200">För att uppnå en sådan styrande effekt infördes en differentierad försäljningsskatt. Man kan diskutera om just försäljningsskatten är det lämpligaste styrmedlet i detta fall. Utgångspunkten för Sverige bör vara att användningen av ekonomiska styrmedel skall utformas i samklang med vad som gäller i EG eller i en vidare krets. Vi måste finna långsiktiga lösningar som kan harmoniseras med EG.</textBlock>
    <textBlock ix="201">De nya reglerna har trätt i kraft så sent som den 1 juli i år. Någon utvärering av effekterna av systemet har därför naturligt nog ännu inte kunnat ske. Det har emellertid från olika håll väckts kritik mot miljöklassystemet. Jag anser att det är viktigt att en utvärdering sker snarast, och att därvid EG- aspekterna beaktas.</textBlock>
    <textBlock ix="202">Anf. 18  WIGGO KOMSTEDT (m):</textBlock>
    <textBlock ix="203">Herr talman! Jag ber att få tacka statsrådet för svaret. Eftersom den aktuella pålagan har kallats miljöavgift, ställde jag frågan till miljöminister Olof Johansson. Jag stärks nu emellertid i min uppfattning att det är en skatt, en pålaga, eftersom frågan besvaras av skatteministern.</textBlock>
    <textBlock ix="204">Oavsett vem som besvarar frågan är denna pålaga helt obegriplig. Jag är medveten om att det var den tidigare socialdemokratiska regeringen som kom med förslaget och att en annan riksdagsmajoritet beslutade om införandet av denna pålaga. Jag kan emellertid inte begripa att den nya regeringen, som gör så mycket som är bra, behöver vidhålla ett tidigare fattat beslut, som nu skall genomföras.</textBlock>
    <textBlock ix="205">Svensk åkerinäring har, som många andra branscher, mycket stora problem -- uppemot 40 % av kapaciteten är outnyttjad. Därutöver har man en ökad konkurrens från utländska åkeriföretag som kör i Sverige under helt andra skattebetingelser.</textBlock>
    <textBlock ix="206">Nedgången i åkerinäringen och därmed sammanhängande sysselsättningsproblem får också återverkningar i svensk bilindustri och dess sysselsättningmöjligheter. Företagen för påbyggnad av lastbilar är nästa bransch som kommer att drabbas.</textBlock>
    <textBlock ix="207">När nu regeringen satsar tiotals miljarder kronor för att skapa sysselsättning, är det helt obegripligt hur samma regering inför nya pålagor som ger ännu mer arbetslöshet. Jag kan förstå att man vill straffa dem som inte använder det miljövänligaste alternativet som finns, men jag kan inte förstå att de som nu använder den miljövänligaste motor som finns i världen ändå skall betala 65 000 kr -- det gäller för bilar som kostar 350 000 kr -- vilket är en ganska stor pålaga. I andra länder gör man tvärtom. Man premierar dem som använder miljövänlig teknik.</textBlock>
    <textBlock ix="208">I svaret sägs att denna pålaga syftar till att påskynda introduktionen. Det gör den inte alls. Nu besiktigas det så mycket som möjligt före årsskiftet, därför att man vill hinna få in bilarna. Därmed skulle man slippa betala denna avgift, och också slippa miljömotorn, konstigt nog.</textBlock>
    <textBlock ix="209">Jag vet att skatteministern är mycket angelägen att sänka skatter, och jag vädjar nu till skatteministern att övertyga de övriga i regeringspartierna om det mycket olämpliga i att fullfölja socialdemokratisk politik. Jag utgår från att skatteministern har många kloka regeringskolleger.</textBlock>
    <textBlock ix="210">Anf. 19  Statsrådet BO LUNDGREN (m):</textBlock>
    <textBlock ix="211">Herr talman! Självfallet är hela regeringen besjälad av ambitionen att lägga fram förslag som är positiva och som åsyftar ett bra resultat. Det är viktigt att slå fast att det inte är den nuvarande regeringen som har lagt fram det här förslaget och att det inte heller är den nuvarande regeringen som är ansvarig för beslut som har fattats före riksdagsvalet år 1991. Beslutet är fattat av en majoritet, och beslutet och dess utformning har ifrågasatts från många utgångspunkter. Beslutet har exempelvis ifrågasatts från miljösynpunkt, eftersom introduktionen av miljövänlig teknik skulle kunna fördröjas. Jag menar att man just därför, utan att gå in på detaljer, snarast måste utvärdera de EG- aspekter som finns, också sett ur ett europeiskt perspektiv.</textBlock>
    <textBlock ix="212">Självfallet har åkerinäringen i Sverige problem, och den kan komma att få fler problem. Det är därför min ambition, när utrymme kan skapas, att försöka se till att få en skattebelastning som ter sig mer rimlig, också sett ur ett europeiskt perspektiv.</textBlock>
    <textBlock ix="213">Anf. 20  WIGGO KOMSTEDT (m):</textBlock>
    <textBlock ix="214">Herr talman! Det är faktiskt nu, skatteministern, som problemen uppstår. Fr.o.m. den 1 januari 1993, och vad avser 1993-års modeller, får man inte igenom något fordon i Svensk Bilprovnings besiktning med mindre än dels att det skall ha den här miljömotorn, dels att 65 000 kr skall betalas.</textBlock>
    <textBlock ix="215">Fram till årsskiftet kan vi besiktiga fordon utan miljövänlig motor hur mycket vi vill. Det kostar inget extra. Det här beslutet kommer inte att påskynda det hela, utan det kommer att bli ett enormt vakuum när vi kommer fram till årsskiftet. Det kommer att bli mycket byggande och besiktigande före årsskiftet, något som inte gör det hela bättre.</textBlock>
    <textBlock ix="216">Om man skall se det hela från miljösynpunkt, borde man också beakta de polska lastbilar som varje morgon kör av färjan i hamnen i Ystad. Då ser det ut som när de gamla ångloken på sin tid drog i gång maskinerna. Så svart är det i luften. Vill man ta hänsyn till miljön, skall det göras utifrån ett internationellt perspektiv. Att belasta svensk åkerinäring, som konkurrerar på dessa villkor, med ytterligare avgifter är inte rättvist.</textBlock>
    <textBlock ix="217">Anf. 21  Statsrådet BO LUNDGREN (m):</textBlock>
    <textBlock ix="218">Herr talman! Jag inser problematiken rent allmänt sett när det gäller skattebelastningen i Sverige, precis som jag tidigare sade. Det finns anledning att fundera över ur ett annat perspektiv, när det finns ett större samhällsekonomiskt utrymme.</textBlock>
    <textBlock ix="219">För att i någon mån undanröja problem som kan uppkomma har regeringen aviserat ett förslag om en senareläggning av den tidpunkt när beslutet skall träda i kraft för vissa fordonstyper. Dessutom finns det anledning, som jag säger i svaret, att mycket snabbt utvärdera resultatet och eventuellt återkomma med förslag som utgår från denna utvärdering.</textBlock>
    <textBlock ix="220">Anf. 22  WIGGO KOMSTEDT (m):</textBlock>
    <textBlock ix="221">Herr talman! Det är inte lätt att göra en tillräckligt snabb utvärdering, eftersom det här vakuumet kommer att uppstå vid den tidpunkt som jag tidigare åberopat. Men, snälla skatteministern, den här riksdagen har rivit upp dumma beslut förr. Det bör kunna ske även denna gång.</textBlock>
    <textBlock ix="222">Överläggningen var härmed avslutad.</textBlock>
    <textBlock ix="223">7 §  Svar på fråga 1992/93:21 om klasstorleken i grundskolan</textBlock>
    <textBlock ix="224">Anf. 23  Statsrådet BEATRICE ASK (m):</textBlock>
    <textBlock ix="225">Herr talman! Eva Johansson har frågat mig om vilka åtgärder jag avser vidta för att motverka allt större klasser i grundskolan.</textBlock>
    <textBlock ix="226">Det här är andra gången, inom loppet av mindre än 6 månader, som Eva Johansson ställt exakt samma fråga till mig, och då menar jag verkligen exakt samma fråga. Inte ett ord är ändrat!</textBlock>
    <textBlock ix="227">Vid det förra tillfället, den 5 maj, hade vi således tillfälle att diskutera denna fråga. Statistik från skolväsendet samlas för närvarande in, varför vi ännu inte har några uppgifter tillgängliga från innevarande läsår. Jag ser ingen anledning att åter upprepa det som redovisades i maj.</textBlock>
    <textBlock ix="228">Anf. 24  EVA JOHANSSON (s):</textBlock>
    <textBlock ix="229">Herr talman! Det stämmer att jag har ställt exakt samma fråga som i våras. Jag skulle vara den förste som blev glad om vi slipper upprepa den diskussion som vi då hade. Jag tror nämligen att det behövs andra och mer offensiva signaler när det gäller skolan.</textBlock>
    <textBlock ix="230">I våras trodde Beatrice Ask att kommunerna skulle klara de indragningar av statsbidrag som riksdagen beslutade om, utan att det skulle påverka klassernas storlekar. Hon sade vidare, att i de fall där storleken på klasserna ökade berodde det på lokala omständigheter, som exempelvis större grupper i körsång -- eller vad det nu var för någonting. Att Beatrice Ask hyste någon som helst oro för att grupperna i skolan skulle bli större och större, fanns det emellertid ingenting som tydde på.</textBlock>
    <textBlock ix="231">Jag ställer inte den här frågan igen för att jag vill upprepa diskussionen med Beatrice Ask, utan därför att såväl elever som lärare ständigt frågar: Är inte regeringen orolig? De frågar även mig om jag är orolig över det som nu som händer i grundskolan.</textBlock>
    <textBlock ix="232">Vi vet att antalet elever i varje klass har ökat dramatiskt i en rad kommuner. Det kan knappast ha undgått skolministern. Det kan inte heller ha undgått skolministern att det görs mycket stora inbesparingar på speciallärarresurserna, vilket drabbar de elever som behöver extra hjälp och mer tid.</textBlock>
    <textBlock ix="233">Har det här gjort skolministern orolig? Jag frågar med tanke på att Moderaterna är det parti som kanske oftast på sina valmöten upprepade kravet på färre barn i varje klass. Jag tycker att diskussion före ett val och handling efter ett val bör hänga ihop. Nu går det precis i motsatt riktning. Ni hade också mycket stolta paroller om att vilja skapa Europas bästa skola. Det ställer många upp på. Är det här är ett tecken på vad ni är på väg att göra, tror jag inte att särskilt många vill vara med. Oroar den här utvecklingen skolministern?</textBlock>
    <textBlock ix="234">Anf. 25  Statsrådet BEATRICE ASK (m):</textBlock>
    <textBlock ix="235">Herr talman! För att besvara den fråga som har ställts om vilka åtgärder som jag avser att vidta vill jag referera något av det som sades förra gången.</textBlock>
    <textBlock ix="236">För det första har några indragningar av statsbidrag till grundskolan icke skett. För innevarande år har vi däremot ett sektorsbidrag, som infördes på initiativ av Socialdemokraterna. Detta bidrag innebär att vi inte längre har någon detaljstyrning av hur pengarna används i skolan. Kommunerna har själva ansvaret.</textBlock>
    <textBlock ix="237">Storlekarna på klasserna har under de senaste åren ökat. I dag är det i genomsnitt 21--22 elever per klass. Detta antal skiljer sig dock på vissa orter och i vissa skolor. I mitt svar i dag konstaterade jag att innevarande års statistik icke finns tillgänglig. Uppgifter håller på att samlas in.</textBlock>
    <textBlock ix="238">Det är möjligt att Eva Johansson har mött sådana här situationer eller har tillgång till material som inte skolverket och jag har. Jag tycker emellertid att man innan man avser att diskutera hur saker och ting förhåller sig skall ha ett bra underlag. Något sådant finns inte tillgängligt i dag.</textBlock>
    <textBlock ix="239">Däremot ser vi i enskilda kommuner och enskilda skolor uppenbara problem med större och större klasser. Ett skäl härtill är, som jag påtalade i maj, att det är svårt att vidta organisatoriska förändringar tillräckligt snabbt i förhållande till bl.a. babyboomen. Detta är ett bekymmer, men det är faktiskt lärare och lokala politiker som skall avgöra vilken organisation man skall ha. Jag har fullt förtroende för att de kan klara den uppgiften.</textBlock>
    <textBlock ix="240">Vi hade förra året en genomsnittlig klasstorlek i grundskolan på 20 â 21 elever. Det är alltså inte fråga om 35 eller 40 elever som Eva Johansson brukar talar om när hon tar upp den här frågan.</textBlock>
    <textBlock ix="241">Anf. 26  EVA JOHANSSON (s):</textBlock>
    <textBlock ix="242">Herr talman! Jag vill påminna Beatrice Ask om att denna kammare i våras faktiskt beslutade att minska statsbidraget till kommunerna med 7,5 miljarder kronor. Jag tror inte att skolministern ens i sin vildaste fantasi kan tro att det inte medförde att skolan tvingades göra besparingar. Självfallet drabbades skolan mycket hårt av detta, eftersom skolan är en av de större och en av de mer resurskrävande uppgifterna för kommunerna.</textBlock>
    <textBlock ix="243">Det är en följd av beslutet att minska statsbidraget till kommunerna att vi nu har fått ett ökande antal elever i varje klass och en minskning av speciallärarresurserna. Detta minskar möjligheterna att anpassa undervisningen till eleverna och att ge var och en den hjälp till utveckling som behövs.</textBlock>
    <textBlock ix="244">Vad gäller babyboomen har vi sju år på oss efter det att barnen fötts att planera skolan. Jag kan inte tänka mig att inte varje kommun klarar den uppgiften. Det måste emellertid finnas medel kvar att planera för. Om anslagen undan för undan minskas, blir det inte mycket kvar att planera med.</textBlock>
    <textBlock ix="245">Anf. 27  Statsrådet BEATRICE ASK (m):</textBlock>
    <textBlock ix="246">Herr talman! Jag har inte noterat att Socialdemokraterna lagt fram några förslag om en kraftig uppskrivning av det sektorsbidrag som används för att organisera skolväsendet lokalt. Jag har heller inte noterat några signaler från Socialdemokraterna om att de vill ta ifrån kommunerna ansvaret för att organisera verksamheten lokalt.</textBlock>
    <textBlock ix="247">Jag har fullt förtroende för att kommunalpolitikerna inom de ramar vi dragit upp kan organisera skolverksamheten. Jag har också fullt förtroende för att lärarna kan göra de pedagogiska bedömningar som är nödvändiga för att man skall kunna fastställa gruppstorlekarna i olika sammanhang.</textBlock>
    <textBlock ix="248">Inom alla verksamheter har vi i dag begränsade resurser, och det medför naturligtvis svårigheter. Jag är emellertid inte beredd att gå in och detaljstyra, och jag anser att Eva Johansson överdriver det här problemet om man ser till genomsnittet i hela skolväsendet. Eva Johansson borde snarare ta kontakt och diskutera den här saken med berörda kommunalpolitiker på de orter där man har särskilda svårigheter.</textBlock>
    <textBlock ix="249">Anf. 28  EVA JOHANSSON (s):</textBlock>
    <textBlock ix="250">Herr talman! Det är just sådana kontakter som gör att min oro stiger, eftersom jag märker att det i allt fler kommuner sker en utveckling mot ett ökat antal elever i varje grupp. Många lärare -- och även många elever och föräldrar -- bedömer situationen som mycket oroande. Man är rädd för att avsaknaden av resurser och därmed möjligheter att individualisera undervisningen skall göra att många elever helt enkelt faller ifrån. Det kan knappast ha varit meningen med Europas bästa skola. Om det är en skola för elever som kan ta sig fram på egen hand, ligger den mycket långt ifrån den skola som jag vill kalla Europas bästa. Det är en skola för alla elever, en skola där alla barn har möjligheter att få den hjälp och det stöd som de behöver för sin utveckling.</textBlock>
    <textBlock ix="251">Anf. 29  Statsrådet BEATRICE ASK (m):</textBlock>
    <textBlock ix="252">Herr talman! Europas bästa skola är den ambition som vi har, och det målet skall vi uppnå.</textBlock>
    <textBlock ix="253">Vi har en betydligt större vuxentäthet i skolan än man har i de flesta andra länder. Vid en jämförelse med andra länder har vi också små klasser.</textBlock>
    <textBlock ix="254">Jag tycker naturligtvis att det är bekymmersamt när elevantalet ökar. Men jag anser fortfarande att problemen är av den storleken att man lugnt kan lita på att kommunalpolitikerna skall kunna klara av det hela. Som jag sade tidigare har jag inte kunnat notera att Socialdemokraterna föreslagit eller är beredda att förorda någon kraftig uppskrivning av statsbidraget till kommunerna för skolväsendet. Så länge man inte har någonting att erbjuda, är det väl inte så mycket bevänt med kritiken heller.</textBlock>
    <textBlock ix="255">Anf. 30  ANDRE VICE TALMANNEN:</textBlock>
    <textBlock ix="256">Jag medger att frågeställaren och statsrådet får göra ytterligare ett inlägg vardera.</textBlock>
    <textBlock ix="257">Anf. 31  EVA JOHANSSON (s):</textBlock>
    <textBlock ix="258">Herr talman! Jag tycker att det är bra att skolministern äntligen erkänner att hon tycker att det är bekymmersamt att klasstorlekarna ökar. Men jag trodde att skolministerns ambitioner var större än att vilja sänka nivån till den man har i många andra europeiska länder. Jag kan inte inse att vi som förebild bör ha de jättestora barngrupper med mycket små personella resurser som man har i många länder ute i Europa. Vi borde i stället se till att vi åtminstone behåller den kvalitet som vi har på vår skola.</textBlock>
    <textBlock ix="259">Jag är ganska säker på att en utvärdering skulle visa att vi redan i dag har Europas bästa skola. Den är inte så bra att den inte kan förbättras, men om vi försöker uppnå något slags medeltal för Europa, anser jag att vi går en kräftgång. Detta är inte heller nödvändigt, för om vi gör en annan prioritering av resurserna har vi råd att hålla en hög kvalitet på svensk utbildning. Det är det vi har talat för, och vi har ett alternativ.</textBlock>
    <textBlock ix="260">Anf. 32  Statsrådet BEATRICE ASK (m):</textBlock>
    <textBlock ix="261">Herr talman! Det hade varit bra om Eva Johansson hade hållit sig till sakfrågan. Det är ingen som har talat om att sänka några nivåer. Däremot fann jag anledning att påtala att vi i Sverige faktiskt ligger något bättre till när det gäller vuxentäthet i skolan än andra länder.</textBlock>
    <textBlock ix="262">Det är fel, Eva Johansson, att påstå att Sverige har Europas bästa skola, om man gör en bedömning av varje enskild del av skolan. I Finland är man t.ex. bättre än vi när det gäller läskunnighet. Vi ligger därvidlag på andra eller tredje plats, och det är inte dåligt det heller. Det finns alltså detaljer i skolverksamheten där vi inte är bäst. Regeringens ambition är att vi skall lyfta oss ytterligare. Det kan vi göra om vi inte hela tiden bara ser bekymmer.</textBlock>
    <textBlock ix="263">Jag tror emellertid att det är helt fel att gå den väg som Eva Johansson antyder, nämligen att överge den decentralisering av ansvaret som vi i riksdagen och på andra håll varit rätt överens om är den rätta vägen till ett bättre beslutsfattande i skolväsendet.</textBlock>
    <textBlock ix="264">Överläggningen var härmed avslutad.</textBlock>
    <textBlock ix="265">8 §  Svar på fråga 1992/93:27 om effektivare studier i skolan</textBlock>
    <textBlock ix="266">Anf. 33  Statsrådet BEATRICE ASK (m):</textBlock>
    <textBlock ix="267">Herr talman! Ulf Melin har frågat mig vilka åtgärder jag ämnar vidta för att öka elevernas möjligheter att lära.</textBlock>
    <textBlock ix="268">Det är riktigt att regeringen har mycket höga ambitioner när det gäller att skapa en bra skola. Vi har redan vidtagit en rad åtgärder, av vilka frågeställaren själv nämner några. Reformarbetet kommer att fortsätta. Läroplanskommitténs och betygsberedningens förslag har i dagarna skickats ut på en bred remiss.</textBlock>
    <textBlock ix="269">Den mål- och resultatorienterade styrning som nu eftersträvas inom skolväsendet innebär att riksdagens och regeringens uppgift är att lägga fast övergripande mål och riktlinjer för skolans verksamhet och att utvärdera resultaten. Men det är de professionella i skolan, skolledning och lärare, som har det fulla ansvaret för uppläggningen och genomförandet av studiearbetet. Läxläsning och hemarbete är en del av detta. I samband med att skolans krav på elevernas kunskapsinhämtning ökar, ökar också kraven på elevernas egna insatser. Denna utveckling har redan påbörjats i skolan.</textBlock>
    <textBlock ix="270">Anf. 34  ULF MELIN (m):</textBlock>
    <textBlock ix="271">err talman! Jag vill först tacka statsrådet Ask för svaret på min fråga. Man kan av inlägg som gjordes i den föregående debatten få intrycket att svensk skola står inför avgrunden i ekonomiskt hänseende. Så är inte fallet, utan verkligheten är att Sverige är det land i Europa som satsar mest på skolan per capita och i förhållande BNP.</textBlock>
    <textBlock ix="272">Även om man måste ta internationella utvärderingar med en nya salt, visar Sverige emellertid vid sådana jämförelser medelmåttiga resultat. Det finns en del områden där vi är bra, men också områden där vi är sämre.</textBlock>
    <textBlock ix="273">Jag anser att det i regeringens skolpolitik har några viktiga komponenter som är på väg att genomföras. Det gäller fristående skolor, rätten att välja skola och en ny lärarutbildning. Det är också bra att vi får ett nytt betygsystem och en ny läroplan. Allt detta är viktigt för att vi skall nå bättre resultat i skolan.</textBlock>
    <textBlock ix="274">Vad vi också måste titta på är hur det inre arbetet i skolan fungerar, dvs. hur vi använder vår tid. Man kan konstatera att Sverige hör till de länder som har de kortaste skolåren. När så är fallet måste man se till att skolarbetet bedrivs effektivare och att det blir mer av läxor och hemarbete.</textBlock>
    <textBlock ix="275">När man tittar i den rapport som jag refererar till visar det sig att Sverige även där ligger lägst. Man måste trots allt se till att det framöver blir mer självstudier och läxor för att vi skall uppnå en bättre skola.</textBlock>
    <textBlock ix="276">Jag kan hålla med statsrådet om att det naturligtvis är viktigt att skolledning och lärare är professionella. Det är vi överens om. Men när man nu ser att exempelvis läxor utgör en mycket liten del har vi liksom skolministern ett ansvar för att sända signalen: Här måste vi skärpa oss. Är statsrådet beredd att vidta de åtgärder jag nämnde?</textBlock>
    <textBlock ix="277">Anf. 35  Statsrådet BEATRICE ASK (m):</textBlock>
    <textBlock ix="278">Herr talman! Jag är beredd att säga att vi skall ha mer läxor i skolan. Det är ingen konst.</textBlock>
    <textBlock ix="279">Under ett antal år minskade mängden läxor i svensk skola. Det är naturligtvis allvarligt, eftersom läxorna är en del av skolarbetet. Skälet till att det blev så här är att man i Lgr 69, läroplanen från 1969, sade att huvuddelen av arbetet skulle ske i skolan, vilket av många tolkades som att läxor och hemarbete var fel. Så småningom har man kommit till insikt om att att den uppfattningen är felaktig. I Lgr 80 påpekas att läxor är en del av skolans arbetssätt, och det börjar nu sakta åstadkomma resultat.</textBlock>
    <textBlock ix="280">Vi vet av de senaste undersökningarna att läxläsning har ökat markant. Vi kan inte se den nivå på läxläsningen som vi har i dag annat än om vi studerar siffror från t.ex. 60-talet. Här sker en förändring. Trots detta ligger vi i Sverige lågt i förhållande till andra länder, vilket Ulf Melin påpekar.</textBlock>
    <textBlock ix="281">Hemarbete och läsläsning är en väsentlig del av studierna. I bl.a. Ebbe Lindells sammanfattning om läxor, där han har samlat många erfarenheter från svensk forskning, nämns en hel del positiva effekter som man vet att vi får av läxläsning. Det handlar om att omedelbart förstärka kunskapsinhämtningen hos eleverna. Det visar sig att eleverna blir bättre på studieteknik och att kunskaperna mer fördjupas. Läxläsning ökar också intresset för studier på fritid, vilket är nog så viktigt om man ser det i perspektivet av ett livslångt lärande.</textBlock>
    <textBlock ix="282">Anf. 36  ULF MELIN (m):</textBlock>
    <textBlock ix="283">Herr talman! Det är bra om det är som statsrådet säger, dvs. att man har ökat antalet läxor och hemarbetet i skolan. Jag är kanske böjd att hålla med om att det har skett en viss ökning. De siffror som jag refererade till är kanske ett par år gamla. Men jag tror samtidigt att andra länder inte har minskat på sina ambitioner utan snarare höjt dem.</textBlock>
    <textBlock ix="284">I det framtida samhälle som vi kommer att stå inför krävs det större kunskaper hos både barn och vuxna. Skall Sverige vara en toppnation måste vi se till att vi har en bra skola. Läxor och hemarbete stimuleras utan tvivel inte speciellt mycket. Både statsrådet och jag har ju själva barn, och vi vet om hur mycket läxor barnen får i låg- och mellanstadiet, då barnen verkligen är vetgiriga. De skäms ju nästan när man frågar dem: Har ni fått någon läxa den har veckan? Nej, svarar de, men de vill hemskt gärna ha en läxa.</textBlock>
    <textBlock ix="285">Det är viktigt att statsrådet sänder en signal så att man verkligen ger läxor i grundskolan.</textBlock>
    <textBlock ix="286">Anf. 37  Statsrådet BEATRICE ASK (m):</textBlock>
    <textBlock ix="287">Herr talman! Produktivitetsdelegationens betänkande bygger på statistik som är några år gammal. Jag försökte inledningsvis säga att man av den statistiken kan se en kraftfull förbättring, men att den ändå tydligt visar att Sverige i förhållande till andra länder har mycket mer att göra på detta område. Detta får vi arbeta vidare med.</textBlock>
    <textBlock ix="288">En av de viktigaste delarna i de direktiv som skickats till läroplanskommittén var att elevernas ansvar för sina studier skall öka. Det gör det rätt naturligt att dra slutsatsen att även hemarbetet kan öka. Dessutom vill jag passa på att till Ulf Melin och även andra föräldrar till skolbarn säga, att läxläsning är något som också befrämjar föräldrarnas kunskaper om vad barnen lär sig i skolan. Det kan vara ett trevligt sätt att utbyta erfarenheter. Om man tycker att barnen får för litet läxor bör man som förälder se till att barnens lärare direkt får den informationen, eftersom riksdagen har gett lärarna stor frihet vad gäller uppläggning av arbetet.</textBlock>
    <textBlock ix="289">Anf. 38  ANDRE VICE TALMANNEN:</textBlock>
    <textBlock ix="290">Jag medger ytterligare ett inlägg från vardera sidan.</textBlock>
    <textBlock ix="291">Anf. 39  ULF MELIN (m):</textBlock>
    <textBlock ix="292">Herr talman! Jag kan hålla med statsrådet att det också är bra för föräldern själv. Det är alldeles riktigt. Det gäller även de få läxor som mina barn har fått. Men enligt mitt sett att se det gör vi eleverna en björntjänst när vi inte ser till att de får läxor tidigare. Kraven ökar sedan i gymnasieskolan och i högskolan när de väl kommer dit, och då har vi gjort dem en björntjänst.</textBlock>
    <textBlock ix="293">Det är bra att läroplanskommittén har kommit fram till detta, och det är bra att statsrådet säger att den här frågan skall bevakas. Om vi går från en regelstyrd till en målstyrd skola är det viktigt att vi ser till att målen också uppnås. Min sista fråga till statsrådet är: Om det nu inte sker någon förändring jämfört med andra länder, enligt det material vi får framöver, är då statsrådet beredd att vidta åtgärder så att vi får i gång denna process i svensk skola?</textBlock>
    <textBlock ix="294">Anf. 40  Statsrådet BEATRICE ASK (m):</textBlock>
    <textBlock ix="295">Herr talman! Det är väl alldeles uppenbart att om vi inte inom de tidsramar som skolan i dag förfogar över kan åstadkomma förbättrade resultat måste man här i riksdagen och på andra håll i samhället diskutera hur vi kan öka den tid som är tillgänglig för studier. Det handlar om läsårets längd men också i mycket stor utsträckning om mängden hemarbete.</textBlock>
    <textBlock ix="296">Det är ju så med studier att de tyvärr inte går att effektivisera hur mycket som helst, och man hinner inte med hur mycket som helst under en begränsad tid. Det krävs återkommande studier och att man låter insupandet av kunskaper ta litet tid. Det är väsentligt. I den meningen är jag naturligtvis beredd att vidta åtgärder om vi inte når fram på den väg vi nu går.</textBlock>
    <textBlock ix="297">Överläggningen var härmed avslutad.</textBlock>
    <textBlock ix="298">9 §  Svar på fråga 1992/93:5 om ubåtsjakten utanför Oxelösund</textBlock>
    <textBlock ix="299">Anf. 41  Försvarsminister ANDERS BJÖRCK (m):</textBlock>
    <textBlock ix="300">Herr talman! Göthe Knutson har frågat mig vad jag är beredd att göra för att ubåtsjaktstyrkan skall få de vapen och de eldtillstånd som behövs för att öka chanserna till framgång i jakten på främmande undervattensverksamhet.</textBlock>
    <textBlock ix="301">Det är värt att på nytt framhålla att ubåtsjakt i skärgårdsmiljö är mycket svårt. Uppgiften ställer stora krav på såväl personalen som på sensorer och vapen.</textBlock>
    <textBlock ix="302">Sedan undervattenskränkningarna konstaterades i början av 80-talet, har därför regeringen anvisat medel för utveckling och anskaffning av bättre sensorer och vapen.</textBlock>
    <textBlock ix="303">Det har visat sig att sådan materiel som är anpassad för våra speciella förhållanden inte har funnits omedelbart tillgänglig. Utvecklingsuppdrag har därför getts till svensk försvarsindustri.</textBlock>
    <textBlock ix="304">Marinen har i dag en avsevärt ökad förmåga att upptäcka, följa och identifiera främmande undervattensverksamhet jämfört med tidigare.</textBlock>
    <textBlock ix="305">På vapensidan har redan tillförts antiubåtsgranater, och anskaffningen av en svensktillverkad ubåtsjakttorped har forcerats. Då denna inte blir operativ före år 1993, beslutade regeringen att ett mindre antal torpeder skulle inköpas från utlandet. Dessa tillförs nu ubåtsskyddsstyrkan. Denna typ av torped, av vilken en användes vid Oxelösundsincidenten, är inte helt anpassad för användning i våra kustvatten, men bedöms ändå ge ett betydande tillskott intill dess att den svenska ubåtsjakttorpeden är tillgänglig.</textBlock>
    <textBlock ix="306">Någon ytterligare tidigareläggning av den svenska ubåtsjakttorpeden är inte möjlig.</textBlock>
    <textBlock ix="307">Regler för ingripande mot utländska ubåtar som påträffas i undervattensläge inom svenskt inre vatten och svenskt territorialhav finns i den så kallade IKFN-förordningen (1982:756).</textBlock>
    <textBlock ix="308">Där föreskrivs bl.a. att en ubåt som i undervattensläge påträffas inom svenskt inre vatten skall hindras från att bedriva fortsatt verksamhet. Därvid får vapenmakt tillgripas utan föregående varning och om det behövs får sådana vapen användas som medför risk för att ubåten sänks eller görs manöveroduglig på annat sätt. Överbefälhavaren har sålunda de tillstånd som krävs för att ingripa mot främmande undervattensverksamhet i syfte att hindra fortsatt sådan verksamhet.</textBlock>
    <textBlock ix="309">Anf. 42  GÖTHE KNUTSON (m):</textBlock>
    <textBlock ix="310">Herr talman! Jag tackar försvarsministern för ett utförligt svar. Eftersom mina frågor är en smula kritiska, vill jag säga att jag har stort förtroende för personalen i vår ubåtsjaktsstyrka. Jag har förvisso stort förtroende också för försvarsministern, som är mycket handlingskraftig.</textBlock>
    <textBlock ix="311">Svenska folket och dess värre också omvärlden har emellertid fått uppleva ännu en misslyckad ubåtsjakt, trots att det klart ifrån bl.a. ledande militärt och politiskt håll har sagts att det fanns minst en främmande ubåt i vattnen utanför Oxelösund. Uppenbarligen fanns då bara en enda målsökande torped tillgänglig. Av någon anledning blev den felapterad. Detta är en av anledningarna till att jag ställde dessa frågor till försvarsministern. Räcker nu pengarna till att få fram resurser så att vi får verkligt effektiva vapen?</textBlock>
    <textBlock ix="312">Vi har nu hållit på i ganska många år. Själv har jag suttit i försvarsutskottet sedan 1979, där vi alltid varit positiva till att anslå medel till ubåtsjakt, i första hand åtminstone till vapen. Däremot har det varit sämre ställt under tidigare majoriteter då det har gällt fartygen.</textBlock>
    <textBlock ix="313">I detta sammanhang vill jag nämna ytterligare en fråga som handlar om eldordern som kom bort. Helt klart är, vilket försvarsministern också säger, att ÖB har mandatet att ge order om verkanseld. I Dagens Nyheter den 3 oktober kunde vi alla läsa att ÖB ville skjuta mot ubåt utan varning. Den ordern kom bort. Klart är att svenska folkets förtroende är allvarligt naggat i kanten.</textBlock>
    <textBlock ix="314">Anf. 43  Försvarsminister ANDERS BJÖRCK (m):</textBlock>
    <textBlock ix="315">Herr talman! Jag förstår Göthe Knutsons och andras oro över att vi ännu inte har lyckats få upp en ubåt till ytan eller på annat sätt lyckats oskadliggöra någon. Detta beror bl.a. på att vi inte har tillräckligt effektiva vapen i förhållande till de uppgifter som här föreligger. Jag är själv ibland något förvånad över detta med tanke på att vi sedan 1980 genom olika beslut har tillfört denna verksamhet med dagens penningvärde närmare 2 miljarder kronor.</textBlock>
    <textBlock ix="316">Enligt min mening är det nu viktigt att i första hand koncentrera sig på att använda de nya vapen, som börjar bli operativa, redan den 1 april nästa år. Det gäller alltså den nya s.k. ubåtsjaktstorpeden. Det är vidare viktigt att se till att nya och effektivare vapen utvecklas så långt det är möjligt.</textBlock>
    <textBlock ix="317">Herr talman! Dessutom vill jag tillägga att det när det gäller eldorder i dag finns enligt min mening tillräckliga möjligheter att snabbt och effektivt ingripa genom den s.k. IKFN-förordningen och övriga tillämpningsföreskrifter. Regeringen kan knappast gå längre i fråga om att ändra de bestämmelser som finns. Det finns en långtgående delegation, och så skall det också vara. Jag vill dock understryka att insättandet av stridsladdade torpeder i fredstid mot vad man tror vara en främmande ubåt kan innebära att ett icke obetydligt antal människoliv kommer till skada eller förloras. Det är alltså ett stort ansvar som åligger dem som har dessa befogenheter.</textBlock>
    <textBlock ix="318">Anf. 44  GÖTHE KNUTSON (m):</textBlock>
    <textBlock ix="319">Herr talman! Jag instämmer naturligtvis helt i försvarsministerns konstaterande att människoliv kan komma i fara, men det är ju inkräktarens ansvar. Det är de facto en krigshandling som vederbörande begår genom att med t.ex. ubåt eller miniubåt gå in på svenskt territorium utan att ge sig till känna, trots att det skjuts ett antal varningsskott. Fanns det då verkligen bara en enda torped tillgänglig i ubåtsjakten vid Oxelösund? Vi har ju, som försvarsministern säger, sedan 1980 anslagit närmare 2 miljarder till ubåtsjakten.</textBlock>
    <textBlock ix="320">Låt mig också passa på att nämna, att varje gång som jag under alla dessa år sedan 1979 har frågat vilken plattform som är den bästa för ubåtsjakt, så har jag, såväl i Sverige som i utlandet, fått samma svar: Det är ubåtar. Ubåtarna ingår ju i ubåtsjaktsstyrkorna, varför använder man då inte ubåtarna för verkanseld?</textBlock>
    <textBlock ix="321">Anf. 45  Försvarsminister ANDERS BJÖRCK (m):</textBlock>
    <textBlock ix="322">Herr talman! Jag delar helt Göthe Knutsons uppfattning att inkräktaren tar på sig ett väldigt stort ansvar; det kan knappast finnas någon tänkbar inkräktare som i dag inte är medveten om vad som kan hända.</textBlock>
    <textBlock ix="323">Det finns dock en annan aspekt: Man kan inte skjuta stridsladdade torpeder eller annat utan att vara absolut säker på att man icke skadar oskyldiga fartyg som kan befinna sig i området.</textBlock>
    <textBlock ix="324">Det fanns vid det aktuella tillfället en torped tillgänglig. Självfallet fanns det flera. Regeringen kan dock inte gå ut och bestämma hur många torpeder som skall finnas på olika fartyg. Självfallet fanns det också andra vapen.</textBlock>
    <textBlock ix="325">Vad slutligen gäller ubåtar som bekämpar andra ubåtar kan jag försäkra Göthe Knutson att vad göras skall allaredan är gjort.</textBlock>
    <textBlock ix="326">Anf. 46  GÖTHE KNUTSON (m):</textBlock>
    <textBlock ix="327">Herr talman! Det sista är intressant. Det är såvitt jag vet första gången som en försvarsminister har uttalat att ubåtarna som ingår i ubåtsjaktsstyrkan också har eldtillstånd -- jag tolkar försvarsministerns ord som ett konstaterande av detta. Detta är som sagt också den bästa plattformen för ubåtsjakt enligt all internationell expertis. Om det bara finns en enda målsökande torped som kan kastas i väg från ett ytfartyg, är det ju väldigt bra om man tar till de torpeder som ubåtarna har, även om det naturligtvis är en för Sverige ovanlig handling.</textBlock>
    <textBlock ix="328">Låt mig ställa ytterligare en fråga till försvarsministern: Stämmer det att eldordern från ÖB kom bort på vägen, att den blev tre dygn gammal innan den operative chefen i flottan, i detta fall amiral Swedlund, fick beskedet?</textBlock>
    <textBlock ix="329">Anf. 47  Försvarsminister ANDERS BJÖRCK (m):</textBlock>
    <textBlock ix="330">Herr talman! Exakt vad som hände med denna eldorder håller vi på att utreda. Jag vill inte föregripa denna utredning, eftersom det är allvarligt att komma med beskyllningar åt det ena eller andra hållet innan alla parter har fått ge sin version av saken. Jag befann mig själv vid detta tillfälle ute på ubåtsjakten, och jag kan försäkra att det fanns möjligheter att snabbt gripa in. Under den senaste ubåtsjakten utanför Oxelösund gjordes också vapenverkan vid tre tillfällen. Man satt alltså inte och väntade på att gripa in.</textBlock>
    <textBlock ix="331">När det gäller användning av ubåtar i det här sammanhanget kan jag självfallet inte gå in på hur det är upplagt, men jag kan försäkra att alla tillgängliga resurser används, inkl. ubåtar, som självfallet har skarpladdade incidenttorpeder.</textBlock>
    <textBlock ix="332">Anf. 48  GÖTHE KNUTSON (m):</textBlock>
    <textBlock ix="333">Herr talman! Det här blir sannolikt mitt sista inlägg i den här debatten. Jag vill tacka försvarsministern för åtskilliga klarlägganden. Det är bara för mig att ännu en gång konstatera att vi har en utomordentligt duktig personal inom marinen som sysslar med dessa frågor. Men det är ju en frustrerande situation för dem att gång efter annan behöva invänta eldorder, dvs. order om verkanseld, att de skall behöva kasta i väg knallskott, som naturligtvis leder till att den främmande farkosten eller farkosterna drar i väg.</textBlock>
    <textBlock ix="334">Jag förstår att försvarsministern nu kommer att skynda på arbetet med detta, som han redan tidigare har gjort i andra sammanhang. Vi hoppas nu att inte besparingarna på försvarsbudgeten skall äventyra den ubåtsjakt som i fortsättningen måste bli effektfull, dvs. att inkräktaren identifieras på platsen, precis som den ryska ubåten U 137.</textBlock>
    <textBlock ix="335">Anf. 49  Försvarsminister ANDERS BJÖRCK (m):</textBlock>
    <textBlock ix="336">Herr talman! Jag delar Göthe Knutsons uppfattning att vi har en mycket kunnig och professionell personal, som bl.a. den här sommaren, med de många många indikationer som har förekommit, har slitit väldigt hårt och gjort goda insatser. Ansvaret för att vi inte har haft bättre vapen ligger definitivt inte hos försvarets personal.</textBlock>
    <textBlock ix="337">Slutligen måste jag dock säga att besparingar på försvaret inte går att trolla med. Det finns alldeles klart en risk för att även mycket mycket nödvändiga och akuta verksamheter direkt eller indirekt kan komma att drabbas. Min bedömning är emellertid att vi skall göra vad vi kan för att vässa de ubåtsjaktsstyrkor som vi har, inte minst på vapensidan.</textBlock>
    <textBlock ix="338">Överläggningen var härmed avslutad.</textBlock>
    <textBlock ix="339">10 §  Svar på fråga 1992/93:30 om försvarsbeslutet</textBlock>
    <textBlock ix="340">Anf. 50  Försvarsminister ANDERS BJÖRCK (m):</textBlock>
    <textBlock ix="341">Herr talman! Robert Jousma har ställt till mig en fråga om vilka säkerhetspolitiska bedömningar som låg till grund för regeringens uppgörelse med Socialdemokraterna.</textBlock>
    <textBlock ix="342">Regeringen kommer inom kort för riksdagen att redovisa de förslag till besparingar m.m. som omfattas av de aktuella krisuppgörelserna, däribland åtgärder inom det militära och civila försvaret.</textBlock>
    <textBlock ix="343">I ett läge då det ansetts nödvändigt att även försvaret bidrar till besparingar har det bedömts möjligt och nödvändigt att lägga ner F 6 och vidta ytterligare åtgärder i kostnadsreducerande syfte.</textBlock>
    <textBlock ix="344">Några nya säkerhetspolitiska bedömningar har inte inverkat i samband med utformningen av nu aktuella åtgärder. De bedömningar som låg till grund för försvarsbeslutet så sent som den 3 juni i år är självfallet alltjämt giltiga.</textBlock>
    <textBlock ix="345">Anf. 51  ROBERT JOUSMA (nyd):</textBlock>
    <textBlock ix="346">Herr talman! Det beslut som vi fattade här i kammaren för nu ungefär fyra månader sedan och som så fantasifullt kallades 1992 års femåriga försvarsbeslut grundade sig till väldigt stor del på säkerhetspolitiska bedömningar och det faktum att vår omvärld inte är så lugn som man många gånger vill låta påskina och tro. Såvitt jag vet har vi ännu inte fått några signaler om att man i våra grannländer håller på att plantera blommor i sina kanonpipor. Ubåtskränkningarna fortsätter tydligen, och oroligheterna i det forna Sovjet flyttar sig ständigt västerut, dvs. i riktning mot oss. Trots detta kommer nu tydliga signaler om att man skall fortsätta att dränera Sverige på offensiv försvarskraft.</textBlock>
    <textBlock ix="347">Jag måste fråga försvarsministern: Hur kan man komma på en sådan idé som att lägga ner ytterligare två flygflottiljer, vilket tydligen är aktuellt? Att F 6 skall läggas ner är klart, och det kommer också att bli aktuellt med ytterligare en, ännu icke namngiven.</textBlock>
    <textBlock ix="348">Naiv som jag är har jag trott att flyget är ett av de mest operativa instrument som vi har, likaväl som ubåtarna, som Göthe Knutson talade om. Kuwaitkriget har ju i andra länder visat att det tydligen förhåller sig på det sättet.</textBlock>
    <textBlock ix="349">Jag frågar därför försvarsministern: Skall ekonomiskt tänkande vara allenarådande i planeringen av vårt framtida försvar, eller skall det avgörande vara behovet, som det styrs av utvecklingen i vår omvärld? Jag tycker faktiskt att regeringen i det här fallet litet grand handlar lika naivt som den villaägare som säger upp sin brandförsäkring med motiveringen att det aldrig har brunnit förr.</textBlock>
    <textBlock ix="350">Anf. 52  Försvarsminister ANDERS BJÖRCK (m):</textBlock>
    <textBlock ix="351">Herr talman! Jag delar Robert Jousmas uppfattning att någon förbättring i det säkerhetspolitiska läget inte har inträtt sedan den 3 juni.</textBlock>
    <textBlock ix="352">Det är väl inte heller någon större hemlighet att det var varken från min eller från regeringspartiernas sida som förslaget om besparingar inom försvaret fördes fram. Det bedömdes emellertid som nödvändigt att göra besparingar också inom försvaret för att vi över huvud taget skulle få en krisuppgörelse. Inriktningen blev då självfallet att göra besparingar som så litet som möjligt påverkar det försvarsbeslut som vi fattade här i kammaren den 3 juni.</textBlock>
    <textBlock ix="353">Vad gäller flyget är det därför inte antalet flygflottiljer som är avgörande utan antalet flygplan och antalet divisioner. Flottiljer är en fredstida organisation, som spelar mindre roll i krig. Min inriktning är att vi skall fullfölja det beslut som fattades om 16 divisioner. Vad som nu kommer att ske är inte att vi avbryter den här policyn -- det ingick i försvarsbeslutet att reducera antalet flottiljer, som Robert Jousma väl kommer ihåg -- utan vi kommer av besparingsskäl att något tidigarelägga neddragningen av antalet fredsflottiljer för att på så sätt få ut en ökad effekt i krigsorganisationen.</textBlock>
    <textBlock ix="354">Problemet är att vi tvingas göra detta tidigare än planerat, vilket innebär påfrestningar för de människor som drabbas. Detta är naturligtvis ingenting som vare sig Robert Jousma eller jag önskar, men det blir på grund av den krisuppgörelse som har träffats nödvändigt, eftersom man ansåg att olika sektorer i samhället behövde bidra till att vi fick ordning på svensk ekonomi, något som jag självfallet ställer upp på.</textBlock>
    <textBlock ix="355">Anf. 53  ROBERT JOUSMA (nyd):</textBlock>
    <textBlock ix="356">Herr talman! Att spara pengar är något som vi nydemokrater flitigt har pläderat för här i kammaren under det år vi har varit i elden här.</textBlock>
    <textBlock ix="357">Som försvarsministern vet har jag och resten av utskottet fått väldigt dålig information om detta. Det som ändå gör mig orolig är: Vart skall dessa plan flyttas? Finns det koncessioner färdiga? Vi vet ju alla att vi kan få fram koncessionsbeslut absolut tidigast 1994/95. Detta var ju en stor fråga i samband med försvarsbeslutet för drygt ett kvartal sedan. Samtidigt frågar jag mig: Har man verkligen tänkt igenom detta? Finns det inte andra sätt? Jag anser nämligen fortfarande att flygvapnet är ett av de mest operativa instrument vi har, trots vad vi tidigare har kommit överens om. Om man låter detta fortgå kanske planen blir tvungna att stå på marken i väntan på koncession. Har man verkligen tänkt så?</textBlock>
    <textBlock ix="358">Anf. 54  Försvarsminister ANDERS BJÖRCK (m):</textBlock>
    <textBlock ix="359">Herr talman! Självfallet har det gjorts en ordentlig analys av vad det här kommer att innebära -- så ordentlig som en analys kan vara av följderna av att förändringar vidtas i en fredsorganisation. Jag vill understryka att vi skall akta oss noga för att blanda samman krigs- och fredsorganisationen. Krigsorganisationen skall i fortsättningen bestå av 16 divisioner, helt i enlighet med riksdagsbeslutet. Dessutom är det faktiskt så att man i krig ändrar basering, och då blir det inte fråga om de platser där fredsverksamheten finns.</textBlock>
    <textBlock ix="360">När det gäller koncessioner kan jag bara peka på att vi t.ex. på F 10 i Ängelholm har koncession för tre divisioner. Sedan nyår i år flyger vi där med två divisioner. Det är alltså ett exempel på en möjlighet att utnyttja en redan given koncession.</textBlock>
    <textBlock ix="361">Det är sedan meningen att den parlamentariska beredning som nu skall tillsättas på försvarsområdet skall titta på vad som kan göras där i fortsättningen.</textBlock>
    <textBlock ix="362">Anf. 55  ROBERT JOUSMA (nyd):</textBlock>
    <textBlock ix="363">Herr talman! Hur illa ställt är det då med flyget, försvarsministern? Handlar det bara om F 6, eller handlar det om en flottilj till? Handlar det om 1,2 miljarder under resterande delen av femårsperioden, eller handlar det om 4,8 miljarder, som Sture Ericson pläderar för? Eller är detta en hemlighet tills propositionen kommer?</textBlock>
    <textBlock ix="364">Anf. 56  Försvarsminister ANDERS BJÖRCK (m):</textBlock>
    <textBlock ix="365">Herr talman! Som gammal ledamot av konstitutionsutskottet tycker jag nog att regeringen först skall fatta beslut och lägga fram en proposition till riksdagen innan man går in och redovisar alla detaljer. Min egen uppfattning är att vi nu skall försöka genomföra försvarsbeslutet, och det innebär faktiskt en minskning av antalet fredsflottiljer. Detta har bl.a. Robert Jousma varit med och fattat beslut om. Vilken den andra aktuella flygflottiljen skall bli skall enligt min uppfattning bli föremål för en parlamentarisk beredning, som just nu är i process att igångsättas.</textBlock>
    <textBlock ix="366">Det är alltid väldigt svårt att exakt beräkna kostnader; det gäller självfallet inte bara på försvarets område. Också i det sammanhanget finns det anledning att återkomma till de exakta siffrorna.</textBlock>
    <textBlock ix="367">Överläggningen var härmed avslutad.</textBlock>
    <textBlock ix="368">11 §  Svar på fråga 1992/93:7 om förslaget om minskade semesterdagar</textBlock>
    <textBlock ix="369">Anf. 57  Arbetsmarknadsminister BÖRJE HÖRNLUND (c):</textBlock>
    <textBlock ix="370">Herr talman! Sten Andersson i Malmö har frågat mig vilka åtgärder jag är beredd att vidta för att den i krispaketet föreslagna reduceringen av semestern med två dagar skall gälla hela arbetsmarknaden.</textBlock>
    <textBlock ix="371">Den uppgörelse som träffats mellan Arbetarepartiet Socialdemokraterna och regeringen innebär att semesterlagen skall ändras så, att antalet semesterdagar minskar från 27 till 25 dagar per semesterår.</textBlock>
    <textBlock ix="372">För en stor del av arbetstagarna gäller dock avtal om 27 semesterdagar eller fler.</textBlock>
    <textBlock ix="373">Med hänsyn till den nuvarande ekonomiska situationen är det angeläget att parterna på arbetsmarknaden i sina kollektivavtal minskar antalet semesterdagar med två.</textBlock>
    <textBlock ix="374">Anf. 58  STEN ANDERSSON i Malmö (m):</textBlock>
    <textBlock ix="375">Herr talman! Jag tackar för svaret på min fråga. Jag förstår, och det tror jag att en majoritet av det svenska folket förstår, att landet i dag befinner sig i en djup ekonomisk kris. Gör vi ingenting, riskerar problemen framöver att bli vida värre.</textBlock>
    <textBlock ix="376">När man gick ut och sade att två semesterdagar skall dras in uppfattade folk det i början som en generell indragning som skulle drabba alla. Senare har det visat sig att t.o.m. en majoritet av löntagarna slipper att drabbas av den här indragningen. I dagens läge, där det talas om krispaket, är det en mycket svår pedagogisk uppgift att gå ut och tala om varför vissa skall drabbas av ett minskat antal semesterdagar, medan somliga slipper samma nedskärning -- men nog om det.</textBlock>
    <textBlock ix="377">Den sista meningen i statsrådets svar föranleder mig att ställa några frågor. Statsrådet säger att parterna på arbetsmarknaden i sina kollektivavtal bör minska antalet semesterdagar med två.</textBlock>
    <textBlock ix="378">Då vill jag fråga: Har statsrådet haft någon kontakt med parterna på arbetsmarknaden? Jag har svårt att tänka mig att de frivilligt skulle dra ner antalet semesterdagar med två.</textBlock>
    <textBlock ix="379">Och hur har kontakterna med de fackliga organisationerna varit?</textBlock>
    <textBlock ix="380">Anf. 59  Arbetsmarknadsminister BÖRJE HÖRNLUND (c):</textBlock>
    <textBlock ix="381">Herr talman! Alla omfattas ju i dag av kollektivavtal. Ser man på de arbetstagare som tidigare hade 25 arbetsdagar och sedan fick lagstadgat 27 dagar och tittar man på de avtal som därefter har slutits, finner man att vissa avtalsområden bara har 27 semesterdagar inskrivna. Sedan har man tagit upp en procentsumma lön som skall betala semestern.</textBlock>
    <textBlock ix="382">I andra avtal har man skrivit in 27 semesterdagar och icke berört det här med lagstadgat. Detta gör att det är oerhört svårt att överblicka vem som berörs och inte berörs av föreslagna minskning av antalet lagstadgade semesterdagar till 25. Därför är det min absoluta övertygelse att alla, för att det här skall bli en bra åtgärd, bör beröras som situationen nu är -- alltså inte bara de arbetstagare som har kortast semester eller de som har råkat få en viss skrivning i avtalet.</textBlock>
    <textBlock ix="383">Jag förutsätter att parterna diskuterar från den rättvisesynpunkten när de på allvar inleder debatterna om längden på den framtida semestern.</textBlock>
    <textBlock ix="384">Anf. 60  STEN ANDERSSON i Malmö (m):</textBlock>
    <textBlock ix="385">Herr talman! Jag skulle tycka att det var positivt om samtliga löntagare i Sverige fick bara 25 dagars semester med hänsyn till rådande situation. Jag tror nämligen att det här blir en synnerligen besvärlig uppgift. Som det är i dag har samtliga privatanställda tjänstemän, samtliga anställda inom stat och kommun samt ett par tre förbund inom LO längre semester än den lagstadgade. Att gå ut och tala om för dessa att de skall minska antalet semesterdagar för sina medlemmar blir en besvärlig uppgift. I början talade man heller inte om att det skulle bli på det här viset.</textBlock>
    <textBlock ix="386">En sista fråga: Hade man, när krispaketet publicerades och det talades om en viss summa i besparing, tänkt sig hela arbetsmarknaden eller bara de 45 % som i dag drabbas?</textBlock>
    <textBlock ix="387">Anf. 61  Arbetsmarknadsminister BÖRJE HÖRNLUND (c):</textBlock>
    <textBlock ix="388">Herr talman! Om alla arbetstagare berörs, innebär det här knappt 1 % på lönesumman. Sett till dem som har skrivit avtal och som har det här lagstadgat är det en klart lägre procentsats än 0,7 %. Denna siffra kom någonstans ifrån under en nattlig förhandling. Som jag ser det är den inte det väsentliga, utan det väsentliga är att det som skall ske på detta område bör beröra alla.</textBlock>
    <textBlock ix="389">Anf. 62  STEN ANDERSSON i Malmö (m):</textBlock>
    <textBlock ix="390">Herr talman! Det må förlåtas mig, men jag måste säga följande. Om man efter en i och för sig nödvändig krisförhandling basunerar ut att en viss summa pengar kommer att sparas in på det här viset och det sedan visar sig att reglerna på området omöjliggör avsedda besparingseffekt, blir jag inte imponerad av förhandlingsresultatet.</textBlock>
    <textBlock ix="391">Överläggningen var härmed avslutad.</textBlock>
    <textBlock ix="392">12 §  Svar på fråga 1992/93:28 om tidigareläggning av investeringar inom järnvägsområdet</textBlock>
    <textBlock ix="393">Anf. 63  Arbetsmarknadsminister BÖRJE HÖRNLUND (c):</textBlock>
    <textBlock ix="394">Herr talman! Mot bakgrund av att regeringen och Socialdemokraterna har kommit överens om att föreslå medel för tidigareläggning av investeringar hos affärsverken har Sigge Godin frågat mig om regeringen avser att avsätta några av dessa medel för investeringar inom järnvägsområdet.</textBlock>
    <textBlock ix="395">Förslaget om medel för tidigareläggningar kommer att föreläggas riksdagen nästa vecka tillsammans med övriga förslag som ingår i uppgörelserna med Socialdemokraterna. Riktlinjerna för hur medlen skall användas kommer också att redovisas då.</textBlock>
    <textBlock ix="396">Anf. 64  SIGGE GODIN (fp):</textBlock>
    <textBlock ix="397">Herr talman! Jag tackar arbetsmarknadsministern för svaret, även om detta var ytterst kort. För att inte vara otrevlig kan jag säga att det var koncist.</textBlock>
    <textBlock ix="398">Som arbetsmarknadsministern vet engagerar tågtillverkningen 500 små och stora företag i Sverige. Detta är väldigt betydelsefullt för sysselsättningen, inte minst i Kalmar och Örnsköldsvik. Men också andra orter är aktuella. Oerhört kompetent personal försvinner om tillverkningen i landet av de här fordonen upphör.</textBlock>
    <textBlock ix="399">Avgörande skäl till den svacka i sysselsättningen som uppstår 1993 är dels SJ:s planer på att krympa antalet tågsätt från 41 till 20, dels att lokal- och regionaltrafiken inte längre beställer X12-tåg i den utsträckning som det var planerat.</textBlock>
    <textBlock ix="400">Långsiktigt innebär det här att verksamheten riskerar att försvinna, såväl i Kalmar som i Örnsköldsvik. Detta är väldigt bekymmersamt. Samtidigt gäller det Banverkets planer. Mälarbanan t.ex. kommer att trafikeras av importerade fordon. Framför allt vi norrlänningar vet vad det innebär att få fordon som inte klarar klimat osv.</textBlock>
    <textBlock ix="401">Vad som behövs är satsningar som möjliggör dels beställningar av regionaltåg, dels fler snabbtåg av typen X2000.</textBlock>
    <textBlock ix="402">En annan viktig sak är sovvagnstrafiken på Norrland. Det vore bra om den här regeringen kunde infria det löfte som tidigare regering gett, dvs. att sovvagnstrafiken på Norrland skall rustas upp.</textBlock>
    <textBlock ix="403">Utifrån detta vill jag fråga arbetsmarknadsministern: Är regeringen beredd att medverka till att tillverkningen av järnvägsfordon kan bibehållas i Sverige?</textBlock>
    <textBlock ix="404">Anf. 65  Arbetsmarknadsminister BÖRJE HÖRNLUND (c):</textBlock>
    <textBlock ix="405">Herr talman! Kl. 07.30 i morse uppvaktade de berörda fabrikernas fackliga organisationer mig. Det var representanter från fem olika ställen i vårt land. I kväll kl. 18.00 skall jag träffa chefen för SJ och hans närmaste man för att diskutera en mängd frågor, bl.a. denna fråga.</textBlock>
    <textBlock ix="406">1 miljard har ju avsatts för upphandling. Det är meningen att den miljarden skall användas så, att man får ut så många jobb som möjligt. Här riktas det hela mot affärsverken. Det gäller då att få rätt objekt, riktiga objekt och objekt som berör stora delar av vårt land. Jag kan alltså inte innan riksdagen fått detta material uttrycka mig tydligare än så här. Inte heller är det regeringen som kommer att välja objekt, utan det är Arbetsmarknadsverket som kommer att förhandla för att få ut så mycket som möjligt.</textBlock>
    <textBlock ix="407">Liksom andra affärsverk är SJ en intressant part när det gäller att så att säga utveckla framåt. Det är ju det vi vill uppnå med en förbättrad infrastruktur. Vidare gäller det att tidigarelägga ett antal jobb.</textBlock>
    <textBlock ix="408">Frågan är således möjlig att diskutera. Som minister kan jag dock inte gå längre än så.</textBlock>
    <textBlock ix="409">Anf. 66  SIGGE GODIN (fp):</textBlock>
    <textBlock ix="410">Herr talman! Jag delar statsrådets uppfattning att det gäller att få ut så många arbetstillfällen som möjligt av de här pengarna. Det är vi helt eniga om. Anledningen till att jag har tagit upp den här frågan är att i stort sett hela tillverkningen av komponenter för just järnvägsfordon ligger i Sverige. Därför är frågan så viktig.</textBlock>
    <textBlock ix="411">Jag förstår mycket väl att man inte ena veckan kan ställa ut en mängd löften för att den andra veckan lägga fram förslag. Det skulle inte passa i det här politiska klimatet.</textBlock>
    <textBlock ix="412">Jag får väl nöja mig med vad som sagts här. Jag har i varje fall fått framföra min fråga och fått ett svar som bär åtminstone en bit. Det viktiga är faktiskt att ni i regeringen har några dagar på er att fundera över på vilket sätt det här skall läggas ut, så att investeringarna får maximal effekt.</textBlock>
    <textBlock ix="413">Vidare är järnvägen en mycket stor miljöfråga. SJ och Banverket är på gång här. Då borde man också se till att fullfölja det hela, därför att det är väsentligt för landet -- inte bara med tanke på sysselsättningen utan också på sikt.</textBlock>
    <textBlock ix="414">Anf. 67  Arbetsmarknadsminister BÖRJE HÖRNLUND (c):</textBlock>
    <textBlock ix="415">Herr talman! Under den allra närmaste tiden kommer regeringen och Socialdemokraterna att slutligen se över de texter som skall föreläggas riksdagen.</textBlock>
    <textBlock ix="416">Med det vill jag bara säga att det är fråga om regeringen och Socialdemokraterna. Herr Godin nämnde bara regeringen.</textBlock>
    <textBlock ix="417">Anf. 68  SIGGE GODIN (fp):</textBlock>
    <textBlock ix="418">Herr talman! När regeringen gör upp med ett annat parti måste detta självfallet också ha ett visst inflytande. Jag förutsätter att Socialdemokraterna inte spolierar något enda arbetstillfälle. De hävdar ju alltid i debatten att de skall klara så många arbetstillfällen som möjligt. I så fall är det bara att pressa dem och se till att det blir maximal utdelning.</textBlock>
    <textBlock ix="419">Jag känner arbetsmarknadsministern litet för väl för att veta att han inte skulle utnyttja det politiska tillfället. Men vi får väl studera fakta i veckan.</textBlock>
    <textBlock ix="420">Överläggningen var härmed avslutad.</textBlock>
    <textBlock ix="421">13 §  Svar på fråga 1992/93:6 om avgiften för tillstånd att hålla torgmöte</textBlock>
    <textBlock ix="422">Anf. 69  Statsrådet REIDUNN LAURÉN</textBlock>
    <textBlock ix="423">(-):</textBlock>
    <textBlock ix="424">Herr talman! Göthe Knutson har frågat finansministern vad hon gör för att stoppa det orimliga avgiftsuttaget för tillstånd att hålla torgmöte, ett avgiftsuttag som i praktiken innebär att yttrandefriheten inskränks. Arbetet inom regeringen är så fördelat att det är jag som skall svara på frågan.</textBlock>
    <textBlock ix="425">Låt mig först erinra om att riksdagen har beslutat att det för denna typ av ärenden skall tas ut avgifter i form av ansökningsavgift samt att principen full kostnadstäckning skall gälla som ekonomiskt mål för den verksamhet som avgifterna avser att täcka. De nya avgifterna är därför fastställda utifrån den tid det normalt tar att handlägga ärendena.</textBlock>
    <textBlock ix="426">Enligt den nya avgiftsförordningen skall ansökningsavgift betalas för varje avgiftsbelagt ärende som en ansökan avser. Denna bestämmelse har visat sig kunna få till följd att avgiften för tillstånd att hålla torgmöte i vissa fall har kunnat bli 1 200 kr.</textBlock>
    <textBlock ix="427">Jag kan hålla med Göthe Knutson om att det är orimligt att ett tillstånd för ett vanligt torgmöte skall kosta 1 200 kr, även om det skulle motsvara den faktiska kostnaden. Skyddet för yttrandefriheten måste enligt min mening i så fall få tillåtas väga tyngre än behovet av att staten får full täckning för sina hanteringskostnader. I Justitiedepartementet håller vi därför på att utarbeta ett förslag till en ändring som skall förhindra detta höga avgiftsuttag.</textBlock>
    <textBlock ix="428">Anf. 70  GÖTHE KNUTSON (m):</textBlock>
    <textBlock ix="429">Herr talman! Jag tackar statsrådet för svaret. Låt mig redan inledningsvis säga att det sannerligen inte är statsrådet Reidunn Lauréns fel att det har blivit så här.</textBlock>
    <textBlock ix="430">Men man kan undra hur i all världen Riksrevisionsverket -- som tydligen har ansvaret för de här föreskrifterna -- har kunnat gå ut med så befängda föreskrifter.</textBlock>
    <textBlock ix="431">Alltså: Ett helt vanligt torgmöte, eller ett möte på en gågata eller över huvud taget en sammankomst inför offentligheten med det budskap som demokratin medger och som är en grundsats för vårt demokratiska samhälle, nämligen yttrandefriheten, skall kosta minst 400 kr. Har man högtalare, kostar det ytterligare 400 kr. Delar man dessutom ut flygblad, kostar det 400 kr -- det blir totalt 1 200 kr. Ute i polisdistrikten har man gjort sina tolkningar av det här. På olika håll har man kommit fram till att detta skall gälla vid ett tillfälle och inte som tidigare, dvs. att man får ett tillstånd som gäller upp till tio möten på en och samma plats.</textBlock>
    <textBlock ix="432">Det har fram till den här förändringen i somras kostat 70 kr för upp till tio möten. Nu kostar det alltså, med flygbladsutdelning och högtalare, 10 x 1 200 kr enligt de tolkningar som på olika håll har gjorts.</textBlock>
    <textBlock ix="433">Jag vägrar att tro att Polisen skulle vara så ineffektiv att det ens kan kosta 400 kr att utfärda tillstånd för möten vid tio tillfällen. Det här är oskäligt. Det är också skamligt och galet.</textBlock>
    <textBlock ix="434">När räknar statsrådet med att Justitiedepartementet, som ju har fått ta över frågan och som så att säga skall rensa i rabatten, är klar med sin revidering?</textBlock>
    <textBlock ix="435">Anf. 71  Statsrådet REIDUNN LAURÉN</textBlock>
    <textBlock ix="436">(-):</textBlock>
    <textBlock ix="437">Herr talman! Jag vill bara säga att de 400 kronorna är en schablonmässigt beräknad kostnad. Kostnaden framräknades av RRV mot bakgrund av bl.a. den redovisning som gjorts av Rikspolisstyrelsen vad gäller ärenden som handläggs inom polismyndigheterna. Men i och för sig stämmer schablonen på ett ungefär.</textBlock>
    <textBlock ix="438">Som jag tidigare sagt är 1 200 kr naturligtvis en orimligt hög kostnad. På den punkten är jag fullständigt ense med Göthe Knutson. Anledningen här är att man har tagit bort den begränsningsregel som tidigare gällde.</textBlock>
    <textBlock ix="439">Syftet med de överväganden som jag tidigare nämnde att vi i Justitidepartementet gör är att det i likhet med vad som gällt tidigare inte skall vara möjligt att ta ut mer än en avgift för en ansökan om tillstånd att anordna allmän sammankomst, även om ansökningen alltså innefattar andra saker som prövas enligt allmänna ordningsstadgan eller lokala ordningsstadgan. Man skall alltså återta den tidigare begränsningsregeln.</textBlock>
    <textBlock ix="440">Beträffande tidsfrågan vill jag säga att jag hoppas att vi under hösten skall kunna lägga fram ett förslag.</textBlock>
    <textBlock ix="441">Anf. 72  GÖTHE KNUTSON (m):</textBlock>
    <textBlock ix="442">Herr talman! Tack för de kompletterande svaren.</textBlock>
    <textBlock ix="443">Men inte bara jag utan också några hundra ombudsmän och mötesarrangörer -- ja, egentligen är de kanske flera tusen, åtminstone under en aktivitetsperiod -- samt människor i de politiska partierna eller i religiösa samfund undrar över detta. T.ex. Frälsningsarmén har ju just torgmöten. Jag utgår från att dessa också omfattas av den här orimliga föreskriften.</textBlock>
    <textBlock ix="444">Vad kan regeringen och statsrådet göra för att, fram till dess att departementet är färdigt med sitt arbete, undvika att de här uttagen sker? Finns det möjlighet till någon form av moratorium här? Det gäller ju att undvika det som nu inträffar på många ställen -- nämligen att möten kolliderar därför att man inte har råd med polistillstånd, och då kan det bli flera möten på en och samma plats.</textBlock>
    <textBlock ix="445">Anf. 73  Statsrådet REIDUNN LAURÉN</textBlock>
    <textBlock ix="446">(-):</textBlock>
    <textBlock ix="447">Herr talman! Vi har nog inga möjligheter att införa ett moratorium. Men vi skall skynda oss att få till stånd en ändring. Under mellantiden har myndigheterna möjlighet att återbetala sådana avgifter där man menar att ett uttag av full avgift skulle vara oskäligt. Om det finns särskilda skäl får myndigheten besluta om att betala tillbaka hela eller en del av avgiften. Jag förutsätter att myndigheterna kommer att begagna sig av den möjligheten.</textBlock>
    <textBlock ix="448">Anf. 74  GÖTHE KNUTSON (m):</textBlock>
    <textBlock ix="449">Herr talman! Det här var ett verkligt intressant och värmande svar!</textBlock>
    <textBlock ix="450">Tolkar jag det hela rätt om jag drar följande slutsats, nämligen att de organisationer, partier, kårer inom Frälsningsarmén m.m., som har tvingats betala 400, 800, 1 200 kr, kanske flera gånger, kan få tillbaka sina pengar, dvs. mellanskillnaden från tidigare 70 kr?</textBlock>
    <textBlock ix="451">Får jag passa på att ge statsrådet ett gott råd? Förlåt att jag är alltför pretentiös. Gör föreskrifterna sådana att man inte skall behöva sitta ute i polisdistrikten eller i länen och göra tolkningar. Då blir tolkningarna olika på olika håll i landet, och då uppstår olikheter inför lagen. Jag utgår från att en borgerlig regering inte är benägen att bidra till något sådant.</textBlock>
    <textBlock ix="452">Anf. 75  Statsrådet REIDUNN LAURÉN</textBlock>
    <textBlock ix="453">(-):</textBlock>
    <textBlock ix="454">Herr talman! Jag förstår inte riktigt hur Göthe Knutson har tänkt sig det hela. Vem skulle då meddela tillstånd om det inte är polismyndigheten? Det är den myndigheten som har gjort det tidigare.</textBlock>
    <textBlock ix="455">Anf. 76  GÖTHE KNUTSON (m):</textBlock>
    <textBlock ix="456">Herr talman! Förlåt min oklarhet. Under sensommaren och hösten har den situationen inträffat att länspolismästarna har sammankallat polismästarna. De har sedan tolkat föreskrifterna i den här frågan. Det har inneburit att man på somliga håll ''bara'' har tagit ut 400 kronor i avgift för ett möte -- även om det har varit med högtalare och utdelning av flygblad.</textBlock>
    <textBlock ix="457">Vidare har det gjorts en tolkning av antalet tillfällen. Tidigare har det gått att få tillstånd för tio möten på en och samma plats för en enda summa. Det har nu slopats på vissa håll.</textBlock>
    <textBlock ix="458">Det behövs alltså riktlinjer som gör att det räcker med att läsa innantill och att man inte behöver fundera.</textBlock>
    <textBlock ix="459">Anf. 77  Statsrådet REIDUNN LAURÉN</textBlock>
    <textBlock ix="460">(-):</textBlock>
    <textBlock ix="461">Herr talman! Ja, då förstår jag vad Göthe Knutson menar.</textBlock>
    <textBlock ix="462">Det är litet tidigt för mig att i dag säga om det kommer att bli några riktlinjer eller inte eftersom jag inte har funderat på den frågan tidigare.</textBlock>
    <textBlock ix="463">Myndigheterna har möjlighet, om det finns särskilda skäl, att betala tillbaka hela eller en del av ansökningsavgiften. Det är något som tills vidare ligger inom varje myndighets eget skön att göra.</textBlock>
    <textBlock ix="464">Jag vågar inte heller utlova att beloppet skall sänkas till 70 kr. Men det är klart att myndigheterna skall använda sig av den bestämmelsen.</textBlock>
    <textBlock ix="465">Anf. 78  GÖTHE KNUTSON (m):</textBlock>
    <textBlock ix="466">Herr talman! Tack ännu en gång, statsrådet.</textBlock>
    <textBlock ix="467">Jag är övertygad om att man inom polisdistrikten eftersträvar sådan effektivitet att självkostnaden för det arbetet inte skall behöva vara mer än ett par hundra kronor vid ett tillfälle. Det tar inte längre tid att ge tillstånd för tio möten på en och samma plats än för ett möte.</textBlock>
    <textBlock ix="468">Dessutom hoppas jag att polisdistrikten, och framför allt länspolismästarna, tar till sig av det budskap som statsrådet Laurén har givit här. Jag tackar hjärtligt för det.</textBlock>
    <textBlock ix="469">Överläggningen var härmed avslutad.</textBlock>
    <textBlock ix="470">14 §  Svar på fråga 1991/92:25 om beloppsgränsen i atomansvarighetslagen</textBlock>
    <textBlock ix="471">Anf. 79  Statsrådet REIDUNN LAURÉN</textBlock>
    <textBlock ix="472">(-):</textBlock>
    <textBlock ix="473">Herr talman! Dan Ericsson i Kolmården har frågat näringsministern om han är beredd att föreslå lagstiftning som upphäver begränsningen av anläggningsinnehavarens ansvar för atomskador. Arbetet inom regeringen är så fördelat att det är jag som skall svara på frågan.</textBlock>
    <textBlock ix="474">Sverige har ratificerat två konventioner som rör ansvaret för atomskador, nämligen Pariskonventionen och den s.k. tilläggskonventionen. Denna konventionsreglering ligger till grund för bestämmelserna i atomansvarighetslagen.</textBlock>
    <textBlock ix="475">En innehavare av en atomanläggning i Sverige har ett ansvar som är begränsat till 1 200 miljoner kronor för varje atomolycka. Anläggningsinnehavaren är skyldig att vara försäkrad för skador upp till begränsningsbeloppet.</textBlock>
    <textBlock ix="476">Avgörande för ansvarsnivån är enligt vad riksdagen tidigare har slagit fast att ansvaret för atomskador i första hand bör bäras av kärnkraftsindustrin men att ansvarsbeloppet inte kan sättas högre än att det kan täckas av försäkring.</textBlock>
    <textBlock ix="477">Regeringen har noga följt utvecklingen på försäkringsmarknaden. Ansvarsbeloppet har höjts successivt, senast den 1 januari 1992. Kapaciteten på försäkringsmarknaden medger för närvarande inte en ytterligare höjning av ansvarsbeloppet.</textBlock>
    <textBlock ix="478">I en överenskommelse, som slöts mellan Socialdemokraterna, Folkpartiet liberalerna och Centern i januari 1991 angående riktlinjerna för energipolitiken, konstaterades att det inte torde vara förenligt med Pariskonventionen att ålägga anläggningsinnehavaren ett obegränsat ansvar. Regeringen följer nogsamt den internationella utvecklingen på området, inte minst utvecklingen i Tyskland och inom EG. Jag är dock inte beredd att i nuläget föreslå några förändringar.</textBlock>
    <textBlock ix="479">Anf. 80  DAN ERICSSON i Kolmården (kds):</textBlock>
    <textBlock ix="480">Herr talman! Jag vill börja med att tacka statsrådet för svaret.</textBlock>
    <textBlock ix="481">Bakgrunden till min fråga är den nu gällande begränsningen av kärnkraftsindustrins ansvar vid en eventuell kärnkraftsolycka. Nu gällande ansvarsbelopp ger definitivt inte tillfredsställande skydd åt dem som drabbas vid en olycka. Som jämförelse kan nämnas att Strålskyddsinstitutet uppger att Tjernobylolyckan kostade Sovjetsamhället 200 miljarder svenska kronor. De 1,2 miljarder kronor som utgör ansvarsbeloppet vid försäkring i Sverige är i det sammanhanget närmast felräkningspengar.</textBlock>
    <textBlock ix="482">En aspekt på denna fråga är att den begränsade ansvarigheten för kärnkraftsindustrin snedvrider energimarknaden då skaderiskerna inte fullt ut belastar kärnkraften. Alternativa energikällor, som inte medför liknande risker, får ett sämre utgångsläge. Jag tycker att det är allvarligt.</textBlock>
    <textBlock ix="483">Statsrådet säger i sitt svar att man i energiöverenskommelsen var överens om att det stred mot Pariskonventionen att ålägga innehavaren ett obegränsat ansvar. Men den faktiska situationen är ju annorlunda. Pariskonventionen har fastställt ett minimibelopp för skadeståndsansvar. Konventionsstaterna hindras definitivt inte från att fastställa högre belopp.</textBlock>
    <textBlock ix="484">Tyskland, som har anslutit sig till Pariskonventionen, har upphävt det begränsade ansvaret i sin atomskadelagstiftning. EG- parlamentet föreslår i en resolution att EG- kommissionen bör lägga fram förslag om obegränsat skadeståndsansvar för ägare till kärnkraftsverk. Uppenbarligen är energiöverenskommelsens ord i det här avseendet överspelade.</textBlock>
    <textBlock ix="485">När jag läser mellan raderna i statsrådets svar, kanske jag kan förvänta mig att regeringen tar initiativ till en förändring. Om regeringen nogsamt följer den internationella utvecklingen, särskilt i EG och i Tyskland, är saken klar, dvs. ett förslag om obegränsat skadeståndsansvar för kärnkraftsbolagen vid en eventuell kärnkraftsolycka kommer snart att ligga på riksdagens bord. Går det möjligtvis att få en utfästelse av statsrådet?</textBlock>
    <textBlock ix="486">Anf. 81  Statsrådet REIDUNN LAURÉN</textBlock>
    <textBlock ix="487">(-):</textBlock>
    <textBlock ix="488">Herr talman! Jag skulle i det här sammanhanget vilja ta upp frågan om ersättningssystemet i Tyskland, eftersom det har anförts vid en jämförelse.</textBlock>
    <textBlock ix="489">Anläggningsinnehavaren svarar för skador upp till 500 miljoner D-Mark. Den tyska staten svarar för skador mellan 500 miljoner D-Mark och 1 miljard D-Mark. Sedan svarar anläggningsinnehavaren för överstigande belopp utan gräns uppåt. Anläggningsinnehavarens ansvar över 1 miljard D- Mark behöver inte vara täckt av försäkring eller annan garanti. Man kan naturligtvis sätta ett frågetecken för hur pass värdefullt det ansvaret kan vara i olika sammanhang.</textBlock>
    <textBlock ix="490">Som jag nämnde i mitt svar tidigare har man alltså i riktlinjerna för energipolitiken konstaterat att ett oförsäkrat ansvar inte torde vara förenligt med Pariskonventionen.</textBlock>
    <textBlock ix="491">Det har varit en viss reaktion mot Tysklands tolkning av Pariskonventionen. Tyskland är den enda konventionsstaten som har gjort den tolkningen. Det finns, enligt min mening, anledning att avvakta reaktionen bland övriga konventionsstater när det gäller den tyska lösningen. Av det skälet är jag i dag inte beredd att föreslå ett oförsäkrat ansvar för anläggningsinnehavaren.</textBlock>
    <textBlock ix="492">Anf. 82  DAN ERICSSON i Kolmården (kds):</textBlock>
    <textBlock ix="493">Herr talman! Statsrådet hävdar att vi inte har samma synsätt när det gäller ansvaret och att det skall finnas en försäkringstäckning om det sker en olycka.</textBlock>
    <textBlock ix="494">Jag undrar då återigen varför vi inte skulle kunna ha samma regler som Tyskland har infört och som nu också EG-parlamentet kräver att EG- kommisssionen skall lägga fram förslag om? Jag tror inte att tveksamheten är så stor, om det nu är så att EG-parlamentet också går på den linjen.</textBlock>
    <textBlock ix="495">Om ett obegränsat ansvar införs kommer intresset från kärnkraftsindustrins sida att driva skröpliga och åldersstigna reaktorer att minska. Det måste vara en fördel för den politik regeringen för, nämligen att kärnkraften skall fasas ut, att alternativa energikällor skall fasas in och att sparandet skall öka. Detta är ett viktigt led i att ge kärnkraftsindustrin klara besked, dvs. att industrin själv får bära ansvaret vid en eventuell olycka.</textBlock>
    <textBlock ix="496">Anf. 83  Statsrådet REIDUNN LAURÉN</textBlock>
    <textBlock ix="497">(-):</textBlock>
    <textBlock ix="498">Herr talman! Kärnkraftsindustrin i Sverige är ju synnerligen ansvarsfull. Jag tror inte att vi behöver tala om dåliga kärnkraftverk osv. när det gäller Sverige.</textBlock>
    <textBlock ix="499">Vi har tidigare inte ansett det vara förenligt med Pariskonventionen att ha ett oförsäkrat ansvar. Jag tycker att vi skall avvakta och se hur övriga konventionsstater ställer sig till Tysklands tolkning. Det gäller även hur EG kommer att ställa sig till frågan -- vilket inte alls är klart.</textBlock>
    <textBlock ix="500">Anf. 84  DAN ERICSSON i Kolmården (kds):</textBlock>
    <textBlock ix="501">Herr talman! Jag vill även ta upp en annan apsekt.</textBlock>
    <textBlock ix="502">I propositionen om atomansvaret 1991 stod det att utgångspunkten för den svenska lagstiftningen är att kostnaderna för atomskador i första hand skall bäras av kärnkraftsindustrin. Lagstiftningen borde faktiskt följa detta. Jag menar att det här inte finns någon konsekvens.</textBlock>
    <textBlock ix="503">En annan aspekt är att den nuvarande ansvarsbegränsningen stämmer dåligt överens med viktiga miljö- och energimål. Där finns PPP-regeln, dvs. att förorenaren skall betala. Incitamentet för att avveckla kärnkraften saknas. Det blockerar utvecklingen av bioenergin. Reglerna begränsar rättigheterna för offren att vid en eventuell olycka erhålla en adekvat ersättning. Det finns också andra aspekter.</textBlock>
    <textBlock ix="504">Statsrådet sade i sitt svar att regeringen nogsamt följer den internationella utvecklingen på området. Tyskland och EG ges som exempel. Det är där man nu avskaffar denna regel. Varför kan inte regeringen ta initiativ med en gång?</textBlock>
    <textBlock ix="505">Anf. 85  Statsrådet REIDUNN LAURÉN</textBlock>
    <textBlock ix="506">(-):</textBlock>
    <textBlock ix="507">Herr talman! Jag kan bara upprepa vad jag tidigare har sagt. Vi följer utvecklingen. Om man inom EG är beredd att gå med på ett obegränsat ansvar utan försäkring, får vi naturligtvis ta hänsyn till det.</textBlock>
    <textBlock ix="508">Anf. 86  DAN ERICSSON i Kolmården (kds):</textBlock>
    <textBlock ix="509">Herr talman! Jag tackar statsrådet för det sista beskedet. Det gav en klar antydan om att inriktningen kommer att bli densamma som på kontinenten. Då har vi kommit en bra bit på väg.</textBlock>
    <textBlock ix="510">Överläggningen var härmed avslutad.</textBlock>
    <textBlock ix="511">15 §  Svar på fråga 1992/93:9 om asylpolitiken</textBlock>
    <textBlock ix="512">Anf. 87  Kulturminister BIRGIT FRIGGEBO (fp):</textBlock>
    <textBlock ix="513">Herr talman! Sten Andersson har med anledning av Sveriges ekonomiska situation och det stora antalet asylsökande frågat mig om jag är beredd att verka för en asylpolitik där asyl endast beviljas utlänningar, vilka kan åberopa flyktingskäl enligt Genèvekonventionens definition.</textBlock>
    <textBlock ix="514">Det är riktigt att antalet asylsökande nu överstiger det antal som fanns i landet i december 1989, då den socialdemokratiska regeringen med stöd av ett regeringsbeslut i ett enskilt ärende den 13 december 1989, införde en ordning enligt vilken de facto-  flyktingar fick asyl endast om det förelåg ett särskilt starkt skyddsbehov.</textBlock>
    <textBlock ix="515">Den nuvarande regeringen uttalade i ett enskilt ärende, den 19 december 1991, att de särskilda skäl som avsågs i regeringsbeslutet från den 13 december 1989 inte längre skulle beaktas. Denna bedömning gjordes med hänsyn dels till den faktiska situation inom mottagnings- och utredningssystemet som då förelåg, dels till rättssäkerhetsintresset. Regeringen anser att man bäst främjar rättssäkerheten om den enskildes skyddsbehov underställs en strikt tillämpning av utlänningslagens bestämmelser.</textBlock>
    <textBlock ix="516">Inströmningen av asylsökande till Sverige har under det senaste året varit större än någonsin tidigare, och mottagningssituationen är i dag en helt annan än den var i december förra året. Detta beror helt på den tragiska utvecklingen i det forna Jugoslavien. Inströmningen av asylsökande från andra länder har fortsatt att minska under året. Jag är alltså inte beredd att verka för en återgång till tillämpningen av de regler som gällde enligt det s.k. 13 december-beslutet.</textBlock>
    <textBlock ix="517">Anf. 88  STEN ANDERSSON i Malmö (m):</textBlock>
    <textBlock ix="518">Herr talman! Jag tackar för svaret. Låt mig först säga att jag inte är helt övertygad om att demokrati alltid innebär att folkmajoritetens åsikt i alla ärenden blir gällande.</textBlock>
    <textBlock ix="519">I december 1989 beslutade dåvarande regeringen, med stöd av Moderaterna och Centerpartiet, att asyl i huvudsak skulle beviljas enbart konventionsflyktingar. Två år senare återtog den nuvarande regeringen det beslutet. Nu skall vi förvisso i morgon ha en debatt om flyktingpolitiken i kammaren. Det kommer att bli fler sådana debatter framöver, så jag skall inte bli långrandig. Jag vill ändå konstatera en sak. I det ekonomiska läge som Sverige i dag befinner sig i anser man sig alltså ha råd att bedriva en asylpolitik som är, tror jag, generösast i Europa, i alla fall överlägset generösast i Norden.</textBlock>
    <textBlock ix="520">Då skulle jag vilja ställa en fråga till statsrådet: Har statsrådet förståelse för att många människor -- jag kan säga garanterat många människor -- i dag har svårt, mot bakgrund av de problem som svenska folket i dag upplever, att förstå att vi i Sverige även framöver skall bedriva kanske Europas generösaste asylpolitik?</textBlock>
    <textBlock ix="521">Anf. 89  Kulturminister BIRGIT FRIGGEBO (fp):</textBlock>
    <textBlock ix="522">Herr talman! Jag har förståelse för att människor kan tycka att vi i större utsträckning borde göra gemensamma bedömningar i Europa när det gäller den delvis nya situation som vi har i Europa i dag. Genèvekonventionen kom ju till efter andra världskriget och speglade situationen då. Det finns ett behov av mer gemensamma uppträdanden och gemensamt ansvarstagande i Europa för den delvis nya situation som vi nu ser exempel på i Jugoslavien. Jag är övertygad om att vi kommer att få andra exempel under de kommande åren. Det är bakgrunden till att vi från svensk sida mycket aktivt i olika internationella fora driver frågan om ett gemensamt europeiskt ansvarstagande.</textBlock>
    <textBlock ix="523">I avvaktan på det är det ingenting att skämmas för att vi i Sverige har liberala regler för asylsökande. Jag vill också säga att det är en felaktig beskrivning att påstå att Sverige har de mest generösa invandringsreglerna i Europa.</textBlock>
    <textBlock ix="524">Anf. 90  STEN ANDERSSON i Malmö (m):</textBlock>
    <textBlock ix="525">Herr talman! Jag talar inte om invandringspolitik utan om asylpolitik. Det är två helt skilda saker, det borde statsrådet veta om.</textBlock>
    <textBlock ix="526">Jag fick inget direkt svar på frågan om statsrådet tycker att vi fortfarande, mot bakgrund av det läge som vi har i dag, skall bedriva en asylpolitik som definitivt är generösast i Norden och bland de mest generösa i Europa.</textBlock>
    <textBlock ix="527">Jag har ytterligare en fråga till statsrådet: Tror statsrådet verkligen på fullt allvar att den asylpolitik som vi bedriver i dag i Sverige är någonting som andra länder i Europa kommer att införa?</textBlock>
    <textBlock ix="528">Anf. 91  Kulturminister BIRGIT FRIGGEBO (fp):</textBlock>
    <textBlock ix="529">Herr talman! Vi har inte något gemensamt ansvarstagande i Europa när det gäller den nya typ av flyktingströmmar som söker sig från de östra delarna till de västra delarna av Europa. Det är en stor brist. Inte minst mitt parti, Folkpartiet liberalerna, har hävdat under hela 80-talet att det finns behov av en gemensam politik. Där finns det brister, som regeringen nu har tagit itu med genom ett mycket aktivt arbete gentemot andra europeiska stater.</textBlock>
    <textBlock ix="530">Jag är alldeles övertygad om att det finns önskemål hos det svenska folket om att asylpolitiken skall bedrivas effektivt och till så låga kostnader som möjligt. Det är också bakgrunden till de beslut som regeringen fattade i torsdags vad gäller bidrag m.m. till de asylsökande.</textBlock>
    <textBlock ix="531">Anf. 92  STEN ANDERSSON i Malmö (m):</textBlock>
    <textBlock ix="532">Herr talman! Att svenska folket hoppas att man skall bedriva effektiv flyktingpolitik till så låga kostnader som möjligt tror jag att alla vet. Det behöver inte nämnas här.</textBlock>
    <textBlock ix="533">Fortfarande fick jag inget svar på min fråga: Tror statsrådet att andra länder ute i Europa kommer att acceptera den flyktingpolitik som vi bedriver i dag i Sverige, eller är det så att de svenska politikerna har ensamrätt på att låta skattebetalarna betala mer för asylpolitiken än vad man gör i andra länder?</textBlock>
    <textBlock ix="534">Anf. 93  Kulturminister BIRGIT FRIGGEBO (fp):</textBlock>
    <textBlock ix="535">Herr talman! Om Sten Andersson kan beskriva för mig exakt vilken asylpolitik samtliga stater i Europa har, skall jag kommentera den beskrivningen land för land. Sten Andersson vill försöka göra troligt att Genèvekonventionens definition på flyktingar skulle vara någon absolut norm. Så är det definitivt inte. Varje land har möjlighet att lägga fast den nivå som landet vill ha när det gäller att tolka Genèvekonventionen. Det finns många europeiska länder som gör en generösare tolkning av Genèvekonventionens bestämmelser än vad vi gör i Sverige.</textBlock>
    <textBlock ix="536">Anf. 94  STEN ANDERSSON i Malmö (m):</textBlock>
    <textBlock ix="537">Herr talman! Det stämmer säkert. Men vi kan konstatera att under de senaste tre åren mindre än 10 % av dem som fått asyl i Sverige har kunnat kallas för konventionsflyktingar enligt Genèvekonventionens definition. Vad gäller det enskilda landets tolkning och generositet i asylfrågan är det bara att titta på våra grannländer. Det måste finnas någon förklaring till att Danmark, Norge och Finland beviljar asyl i ett betydligt mindre antal fall än vad vi gör i Sverige. Folk måste väl anse att deras regler är mindre generösa än dem som vi tillåter oss att ha i Sverige.</textBlock>
    <textBlock ix="538">Anf. 95  Kulturminister BIRGIT FRIGGEBO (fp):</textBlock>
    <textBlock ix="539">Herr talman! Det finns länder i Europa som har tagit emot fler asylsökande från Jugoslavien än vi, också i förhållande till sin folkmängd. Men vad Sten Andersson nu tar upp är besluten om vilka som får stanna i Sverige. Där vet Sten Andersson lika väl som jag att många av dem som får stanna har fått stanna av s.k. tidsrelaterade skäl, vistelsetidsskäl, dvs. om man väntat på beslut under en viss angiven tid har man fått stanna i Sverige. Dessa tidsrelaterade villkor har regeringen avskaffat.</textBlock>
    <textBlock ix="540">Anf. 96  STEN ANDERSSON i Malmö (m):</textBlock>
    <textBlock ix="541">Herr talman! Jag tackar för det.</textBlock>
    <textBlock ix="542">Överläggningen var härmed avslutad.</textBlock>
    <textBlock ix="543">16 §  Svar på fråga 1992/93:13 om flyktingmottagandet m.m.</textBlock>
    <textBlock ix="544">Anf. 97  Kulturminister BIRGIT FRIGGEBO (fp).</textBlock>
    <textBlock ix="545">Herr talman! Gullan Lindblad har frågat mig om regeringen, mot bakgrund av den extrema flyktingsituationen, kommer att tillsätta en parlamentarisk utredning för översyn rörande flyktingmottagandet och utlänningslagstiftningen.</textBlock>
    <textBlock ix="546">Jag vill börja med att säga att jag berörde denna fråga i kammaren redan förra veckan.</textBlock>
    <textBlock ix="547">Som Gullan Lindblad påpekar gör en särskild utredare nu en översyn av delar av utlänningslagstiftningen, bl.a. vad gäller hur man bör förhålla sig i massflyktsituationer. I denna del kommer uppdraget att redovisas under oktober.</textBlock>
    <textBlock ix="548">Men även i övrigt finns det nu anledning att se närmare på utlänningslagens allmänna regler rörande utlänningars skyddsbehov. Regeringen avser därför att under detta budgetår tillsätta en parlamentariskt sammansatt kommitté för att göra en översyn av flyktingpolitiken. Översynen skall göras med hänsyn tagen till den pågående dialogen i det europeiska samarbetet på detta område.</textBlock>
    <textBlock ix="549">Hela flyktingmottagandet utsätts för närvarande givetvis för ytterst hårda påfrestningar. Men brister i det svenska flyktingmottagandet har blivit tydliga redan innan den nu aktuella situationen uppstod. Långa förläggningstider kan leda till passivisering och långvarigt bidragsberoende och kan motverka integrationen i det svenska samhället. Det finns också anledning att öka flexibiliteten i mottagandet liksom att få ett ökat engagemang av frivilligorganisationer, privata entreprenörer och kommuner. Dessa frågor utreds redan av en särskild utredare. Betänkandet kommer att lämnas under året.</textBlock>
    <textBlock ix="550">Det rör sig i detta sammanhang till stor del om att finna praktiska lösningar på praktiska problem. Den principiella målsättningen, att på ett värdigt sätt ta emot asylsökande, kvarstår givetvis. Det finns därför inte på samma sätt som beträffande översynen av asylreglerna skäl för en parlamentarisk medverkan i översynen. Dessutom är det, både för de asylsökandes skull och med hänsyn till kostnaderna, av vikt att förändringar i mottagandet kan göras snabbt. En parlamentarisk utredning skulle fördröja nödvändiga förändringar.</textBlock>
    <textBlock ix="551">Anf. 98  GULLAN LINDBLAD (m):</textBlock>
    <textBlock ix="552">Herr talman! Jag ber att få tacka invandrarminister Birgit Friggebo för svaret på min fråga. Det är alldeles riktigt att vi delvis diskuterade den här frågan den 8 oktober i anledning av invandrarministerns information om de åtgärder som regeringen hade vidtagit. Jag skrev min fråga den 6 oktober, även om den kanske inte blev registrerad förrän den 8. Jag visste inte då att regeringen hade fattat beslut i ärendet. Men jag tycker nog att det finns skäl att då och då diskutera de flyktingpolitiska frågorna, eftersom de är bland de mest brännande utöver de rent ekonomiska frågorna i Sverige för närvarande. Att det finns ett stort intresse visas av att fler frågor om asylpolitiken har ställts till i dag.</textBlock>
    <textBlock ix="553">Jag sticker inte under stol med att jag i långa stycken delar den uppfattning som Sten Andersson framförde tidigare, nämligen att grunden för svensk asylpolitik borde vara FN-konventionen, men med en generös bedömning. Både invandrarministern och jag är säkert på det klara med att dagens regler inte riktigt stämmer med verkligheten. Jag tycker att det är bra att en parlamentarisk beredning kan få se över asylfrågorna. Har man lyckats komma överens om de svåra ekonomiska frågorna, borde ju kloka människor kunna hitta en utlänningslag och en asyllagstiftning som stämmer bättre överens med dagens förhållanden men som samtidigt är humanitär och bra.</textBlock>
    <textBlock ix="554">Om jag har förstått det rätt kommer en parlamentarisk kommitté att se över asylreglerna, medan en enmansutredare delvis skall ta upp det som rikdagens revisorer har kommit fram till, vilka ju efterlyser en ordentlig översyn av hela flyktingoch invandrarpolitiken. Tyvärr kommer vi ofta inte längre än att diskutera asylregler och asylpolitik. Hela flyktingomhändertagandet och invandrarpolitiken är oerhört viktiga frågor, vilket riksdagens revisorer också påpekat.</textBlock>
    <textBlock ix="555">Överläggningen var härmed avslutad.</textBlock>
    <textBlock ix="556">17 §  Svar på fråga 1992/93:14 om flyktingpolitiken</textBlock>
    <textBlock ix="557">Anf. 99  Kulturminister BIRGIT FRIGGEBO (fp):</textBlock>
    <textBlock ix="558">Herr talman! Gullan Lindblad har frågat mig när regeringens förslag till förändringar rörande flyktingpolitiken, t.ex. tillfälliga uppehållstillstånd, kommer.</textBlock>
    <textBlock ix="559">Jag vill börja med att säga att jag har berört även denna fråga i kammaren redan förra veckan.</textBlock>
    <textBlock ix="560">Socialförsäkringsutskottet uttalade i ett pressmeddelande den 13 augusti i år bl.a. att möjligheten att ge någon form av temporärt uppehållstillstånd måste utredas med stor skyndsamhet.</textBlock>
    <textBlock ix="561">En särskild promemoria om tillfälligt skydd för medborgare i det forna Jugoslavien har upprättats i Kulturdepartementet. Denna promemoria skickades i förra veckan ut till berörda organisationer och myndigheter. Jag har också kallat till en s.k. hearing den 20 oktober för att diskutera promemorian. Avsikten är att utifrån bl.a. de synpunkter som då kommer fram ta ställning till om en proposition skall föreläggas riksdagen.</textBlock>
    <textBlock ix="562">Vad gäller flyktingpolitiken i övrigt avser regeringen, som jag nyss framhöll i mitt svar på Gullan Lindblads förra fråga, att under budgetåret tillsätta en parlamentariskt sammansatt kommitté för att göra en översyn av de allmänna reglerna i utlänningslagen rörande utlänningars skyddsbehov.</textBlock>
    <textBlock ix="563">Anf. 100  GULLAN LINDBLAD (m):</textBlock>
    <textBlock ix="564">Herr talman! Tack även för det här svaret. Det var med en viss förvåning som vi i socialförsäkringsutskottet konstaterade att det i propositionsförteckningen inte fanns något som helst förslag från kulturministeriet vad gäller flyktingpolitiken. Så kom ministern med den information som lämnades förra veckan. Så långt var det bra.</textBlock>
    <textBlock ix="565">Nu hänvisar invandrarministern till utskottets uttalande den 13 augusti. Vi hade förvisso diskuterat dessa frågor tidigare bl.a. i Flyktingpolitiska rådet, som invandrarministern tycks sätta stor tilltro till, något förvånande större tilltro än till ett enigt utskott, som ju vill ha frågan om temporära uppehållstillstånd till riksdagens bord.</textBlock>
    <textBlock ix="566">Vilka kommer att delta i den hearing som skall hållas? Jag tycker nog att det är riksdagens utskott som är allra viktigast. Det vill jag gärna ha sagt.</textBlock>
    <textBlock ix="567">När det gäller den parlamentariskt sammansatta kommittén vill jag ställa en fråga till statsrådet: När kommer direktiven till denna? När får man sätta i gång med arbetet?</textBlock>
    <textBlock ix="568">Jag vill dock protestera litet mot vad som sades tidigare om att den kommittén skulle fördröja frågan. Jag vill erinra om att sjuklönekommittén, den som skulle utreda dessa svåra frågor, hade sex veckor på sig att komma fram till mycket genomgripande förändringar i lagstiftningen. Tillsätter man folk som kan frågorna, är jag övertygad om att vi ganska snabbt skulle kunna komma fram till kloka förslag.</textBlock>
    <textBlock ix="569">Jag frågar igen: I vilken utredning kommer riksdagens revisorers alla frågeställningar att tas upp? Är det i enmansutredningen eller i den parlamentariskt sammansatta kommittén? Jag tycker att man har tillsatt litet för många enmansutredningar. Det är viktigt att riksdagens majoritet får säga sitt i dessa frågor.</textBlock>
    <textBlock ix="570">Anf. 101  Kulturminister BIRGIT FRIGGEBO (fp):</textBlock>
    <textBlock ix="571">Herr talman! Alla förändringar i politiken föreslås i form av propositioner till riksdagen, och det är riksdagen som har det avgörande inflytandet och fattar det slutgiltiga beslutet. Sedan är regeringen skyldig att bereda olika ärenden. De kan beredas på olika sätt.</textBlock>
    <textBlock ix="572">När det gäller frågan om tillfälliga uppehållstillstånd har Kulturdepartementet mycket snabbt satt i gång arbetet och tagit fram en promemoria, som skall beredas genom en s.k. hearing den 20 oktober. Detta görs för att snabba på hela beredningsarbetet. Normalt skulle man ju annars gå ut med en remiss av olika förslag.</textBlock>
    <textBlock ix="573">De som kommer att delta i hearingen är flyktingorganisationer, olika juridiska instanser, Invandrarverket och andra berörda organ som innehar särskild kompetens och kunskap på det här området. Det är alltså ett led för att så småningom ta ställning till om den här frågan skall föras till riksdagen. Vi har verkligen utrett frågan med stor skyndsamhet. Det kommer efter hearingen att föras diskussioner inom regeringen och regeringspartierna. Jag förutsätter att regeringspartierna kommer att ta kontakt med sina riksdagsgrupper när det gäller att bedöma om frågan skall föras fram i form av proposition till riksdagen eller inte.</textBlock>
    <textBlock ix="574">Låt mig säga att många av dessa organ, som är kompetenta på det här området, inte minst Flyktingpolitiska rådet, har varit skeptiska till att införa ett nytt institut som skall gälla för dem som kommer från krigsområden i Jugoslavien. Bakgrunden är att man vill avlasta hela asylprövningssystemet.</textBlock>
    <textBlock ix="575">Anf. 102  GULLAN LINDBLAD (m):</textBlock>
    <textBlock ix="576">Herr talman! Det är bra att regeringen har utrett, men jag blev litet orolig när invandrarministern använde uttrycket ''så småningom'', eftersom detta är en fråga som brådskar. Alla frågor om förändringar i asylpolitiken, flyktingpolitiken och invandrarpolitiken brådskar verkligen. Därför är det väldigt viktigt att man förankrar dessa frågor hos riksdagens partier.</textBlock>
    <textBlock ix="577">Jag sätter naturligtvis stort värde på Flyktingpolitiska rådet, men det är viktigare att invandrarministern vet att riksdagens beslutande utskott ändå är enhälligt i frågan om tillfälliga uppehållstillstånd.</textBlock>
    <textBlock ix="578">Vid Flyktingpolitiska rådets sammanträde den 1 juli, som jag var närvarande vid -- jag kunde tyvärr inte närvara vid sammanträdet den 1 september --, var det tre företrädare för riksdagens partier som uttalade sig för ett förslag av den här typen. Det är organisationerna som har strävat emot.</textBlock>
    <textBlock ix="579">Jag vidhåller att det är riksdagens partier som är de viktiga, även om det kan vara bra att lyssna till organisationer. Men först och främst: Hör på vad vi i de olika partierna har för åsikter!</textBlock>
    <textBlock ix="580">Anf. 103  Kulturminister BIRGIT FRIGGEBO (fp):</textBlock>
    <textBlock ix="581">Herr talman! Partierna är företrädda i Flyktingpolitiska rådet. Jag skall inte kommentera hur närvaron såg ut och vad som sades under det senaste sammanträdet. Men partierna har alla möjligheter att föra fram sina synpunkter i Flyktingpolitiska rådet. Jag lyssnar med stor uppmärksamhet på de olika synpunkter som kommer fram.</textBlock>
    <textBlock ix="582">Herr talman! För att det inte skall råda några oklarheter har jag nogsamt läst pressmeddelandet från socialförsäkringsutskottet, där det står att man vill att frågan om tillfälliga uppehållstillstånd skall utredas med största skyndsamhet, vilket också departementet har gjort. Vidare sägs det att uskottsledamöterna anser det också utomordentlit angeläget att förslag om åtgärder i den aktuella flyktingsituationen föreläggs riksdagen i så god tid att det kan behandlas i höst.</textBlock>
    <textBlock ix="583">Vi kom dock fram till slutsatsen att många av de nödvändiga åtgärderna inte behövde föras till riksdagen, utan regeringen har själv fattat beslut i dessa frågor. Någon beställning från riksdagspartierna av ett förslag om tillfälliga uppehållstillstånd kan jag inte utläsa ur socialförsäkringsutskottets pressmeddelande.</textBlock>
    <textBlock ix="584">Anf. 104  GULLAN LINDBLAD (m):</textBlock>
    <textBlock ix="585">Herr talman! Ett enhälligt utskott ansåg att kulturdepartementets behandling av frågorna dröjde ovanligt länge. Det är klart att en utredning tar tid, men jag blev förvånad när jag hörde att utredaren inte hade fått regeringens uppdrag att ta sig an just den här speciella frågan. Därför uttalade vi i utskottet gemensamt att vi, eftersom frågan var så viktig, ville att den skulle finnas på riksdagens bord vid riksmötets början. Vi efterlyste även förslag till andra åtgärder, men det kom inget förslag.</textBlock>
    <textBlock ix="586">Regeringen har nu fattat vissa beslut, vilket är bra. Jag vill dock ge invandrarministern rådet att det inte bara är att lyssna till vad som sägs i de slutna rummen och inom organisationerna. Det är först och främst riksdagens partier som skall ha det avgörande inflytandet i dessa frågor.</textBlock>
    <textBlock ix="587">Anf. 105  Kulturminister BIRGIT FRIGGEBO (fp):</textBlock>
    <textBlock ix="588">Herr talman! Jag undrar om inte Gullan Lindblad blandar samman två saker. Redan i våras tillsattes en utredning under Per-Erik Nilssons ledning, som skulle arbeta med frågan om massflyktssituationer. Som ett led i att möta en eventuell massflyktssituation har Per-Erik Nilsson också till uppgift att se på frågan om temporära uppehållstillstånd. Detta är ett mer långsiktigt arbete som behöver remitteras, eftersom de förslag som man kommer fram till kan beröra grundlagen.</textBlock>
    <textBlock ix="589">Utöver denna utredning har departementet självt tagit fram ett förslag beträffande temporära uppehållstillstånd avseende flyktingar från Jugoslavien. Detta arbete har skett under mycket kort tid.</textBlock>
    <textBlock ix="590">Anf. 106  GULLAN LINDBLAD (m):</textBlock>
    <textBlock ix="591">Herr talman! Vi i utskottet har informerats, eftersom vi själva har begärt information från bl.a. Per-Erik Nilsson. Han sade att han hade för avsikt att lämna ett förslag till regeringen. Vi undrade då förvånat om han inte hade fått regeringens uppdrag att snabbutreda just den här delen, men det hade han inte. Det var därför som vi gjorde vårt uttalande.</textBlock>
    <textBlock ix="592">Det är bra att det nu är utredningar på gång. Men kom med förslagen mycket snabbt till riksdagen! Det är ändå där som besluten skall fattas.</textBlock>
    <textBlock ix="593">Jag vet fortfarande inte vem det är som skall leda utredningen i anledning av riksdagens revisorers uttalanden, där man är mycket kritisk till just invandrarpolitiken och att människor får vänta så länge på arbete. Är det enmansutredaren som har detta uppdrag? Riksdagens revisorer är också mycket kritiska till hur bidragspengarna till kommunerna används. Kommer denna fråga att tas upp av enmansutredaren eller ingår den i den parlamentariska utredningen?</textBlock>
    <textBlock ix="594">Anf. 107  Kulturminister BIRGIT FRIGGEBO (fp):</textBlock>
    <textBlock ix="595">Herr talman! Frågan om vad som händer när en asylsökande har fått uppehållstillstånd i Sverige och därefter ingår inte i någon av de hittills nämnda utredningarna.</textBlock>
    <textBlock ix="596">Anf. 108  ANDRE VICE TALMANNEN:</textBlock>
    <textBlock ix="597">Jag medger ytterligare ett inlägg från vardera sidan.</textBlock>
    <textBlock ix="598">Anf. 109  GULLAN LINDBLAD (m):</textBlock>
    <textBlock ix="599">Herr talman! Då ber jag å det varmaste att kulturministern verkligen tar hand om det resultat som den här utredningen kommer fram till. Som jag tidigare sade diskuterar vi tyvärr enbart asylpolitik, men riksdagens revisorer har nu gått igenom bl.a. arbetsmarknadspolitiska frågor, svårigheterna att få arbete och hemspråksundervisning, något som ofta brukar diskuteras i denna kammare. Utred också hemspråksundervisningen mycket snabbt! Tillsätt gärna en parlamentarisk snabbutredning! Då lovar jag att det skall komma ett bra förslag.</textBlock>
    <textBlock ix="600">Anf. 110  Kulturminister BIRGIT FRIGGEBO (fp):</textBlock>
    <textBlock ix="601">Herr talman! På en del av dessa punkter föreligger redan utredningsförslag. Beträffande diskriminering i arbetslivet har det avlämnats ett utredningsförslag till mig så sent som för någon vecka sedan. I fråga om förändringar i hemspråksundervisningen pågår en översyn inom utbildningsdepartementet. Alla frågor är inte nya, och därför är det inte säkert att man behöver tillsätta en stor utredning som skall ta upp samtliga de frågor som riksdagens revisorer har arbetat med. Jag välkomnar den genomgång av invandrarpolitiken som riksdagens revisorer har gjort.</textBlock>
    <textBlock ix="602">Överläggningen var härmed avslutad.</textBlock>
    <textBlock ix="603">18 §  Svar på frågorna 1992/93:15 och 31 om behandlingen av vissa Kosovoalbaners asylansökan m.m.</textBlock>
    <textBlock ix="604">Anf. 111  Kulturminister BIRGIT FRIGGEBO (fp):</textBlock>
    <textBlock ix="605">Herr talman! Wiggo Komstedt har frågat mig vilka åtgärder jag har vidtagit mot de asylsökande som slog sönder en flyktingförläggning i Koppom. Göthe Knutson har med anledning av skadegörelsen på flyktingförläggningen frågat mig hur länge det dröjer innan de misstänktas asylansökan är behandlad och utvisning verkställd. Jag besvarar frågorna i ett sammanhang.</textBlock>
    <textBlock ix="606">I ett rättssamhälle får ingen enskild eller grupp dömas eller läggas handlingar till last utan att skuldfrågan är klarlagd och fastställd. Skadegörelsen vid flyktingförläggningen är således en fråga för polis, åklagare och domstol. Den pågående polisutredningen av händelserna i Koppom är ännu inte avslutad.</textBlock>
    <textBlock ix="607">Det är Invandrarverket som är beslutande myndighet i ärenden om uppehållstillstånd. Invandrarverket fattar sina beslut helt självständigt. Vid asylprövningen skall Invandrarverket väga in vandelssynpunkter.</textBlock>
    <textBlock ix="608">Jag är således förhindrad att vidta några åtgärder mot dem som vistades på förläggningen i Koppom i samband med skadegörelsen.</textBlock>
    <textBlock ix="609">Däremot har jag från Invandrarverket erfarit att verket avser att inom kort pröva asylansökningarna från dem som vistades på förläggningen. I några fall har beslut redan fattats.</textBlock>
    <textBlock ix="610">Regeringen ser allvarligt på att antalet inbrott, stölder och skadegörelser har ökat i områden runt flyktingförläggningar. Mot den bakgrunden sammankallade jag för en dryg månad sedan representanter för riksåklagaren, Rikspolisstyrelsen, Invandrarverket och Utlänningsnämnden till ett möte. Då diskuterades hur vi med gemensamma krafter bäst skall reagera mot och stävja oönskade och kriminella beteenden bland asylsökande.</textBlock>
    <textBlock ix="611">Anf. 112  WIGGO KOMSTEDT (m):</textBlock>
    <textBlock ix="612">Herr talman! Jag ber att få tacka fru statsrådet för svaret.</textBlock>
    <textBlock ix="613">Svensk flyktingpolitik är med rätta utsatt för kritik och föremål för stort intresse. För att de som verkligen har skäl att få stanna i Sverige skall få rimliga förhållanden måste man ta i med hårdhandskarna när det gäller de flyktingar som begår brott. Sverige får inte bli ett frihandelsområde för internationell brottslighet.</textBlock>
    <textBlock ix="614">Nu behövs det inte några långvariga utredningar, utan det behövs beslut och handling. Om regeringen ser allvarligt på problemen, som statsrådet skriver i svaret, finns det verkligen anledning att ta tag i dem. Om man inte gör det nu och om man inte tar itu med dem som är kriminella, kommer man inte heller att få något gehör från människorna för att ta hand om dem som verkligen behöver tas om hand. Snart är det inte någon som lyssnar på den argumenteringen.</textBlock>
    <textBlock ix="615">Att statsrådet i dag i tidigare svar har åberopat att statsrådet besvarade flyktingfrågor här i kammaren i förra veckan tyder på att det här framförs synpunkter som verkligen engagerar medborgarna och väljarna.</textBlock>
    <textBlock ix="616">Om man är en verklig flykting, tror jag inte att man ställer så stora krav på boendet, vilket ändå är ganska hyggligt överallt i vårt land. Om man slår sönder en flyktingförläggning för att man inte får bo på hotell, delar jag uppfattningen hos den förkrossande majoritet av svenska folket som i de fallen säger: Vänd bussen. Låt den gå tillbaka till hemlandet, om det finns bättre hotell där.</textBlock>
    <textBlock ix="617">Anf. 113  GÖTHE KNUTSON (m):</textBlock>
    <textBlock ix="618">Herr talman! Jag tackar invandrarministern, tillika kulturministern, för svaret.</textBlock>
    <textBlock ix="619">Det är närmast en självklarhet att Koppomfallet dess värre leder till flyktingfientlighet. Man kan också notera att Kosovoalbanerna på denna herrgård i Värmland tidigare hade bott på ett hotell. De var väldigt missbelåtna med att de hade förflyttats från detta hotell, som uppenbarligen var komfortabelt, till en mindre komfortabel byggnad -- låt vara att den kallas för herrgård. För den sakens skull tyckte några av Kosovoalbanerna -- hur många vet vi inte -- att de skulle ge uttryck för sitt missnöje med Sverige, vilket förmodligen var avsikten. Det lär inte ha varit alkohol eller några andra droger som utlöste den här bärsärkagången, där man slog sönder en del av inredningen.</textBlock>
    <textBlock ix="620">Jag vill i det sammanhanget fråga statsrådet: Är det möjligt att ge sådana direktiv från regeringen och från statsrådets eget departement, som innebär att man inte skall placera asylsökande i en alltför luxuös miljö, vilket i sin tur kan leda till att de sedan anser sig skamligt behandlade av det svenska samhället? Jag hörde häromdagen ett uttalande i den riktningen.</textBlock>
    <textBlock ix="621">Det är något märkligt, när statrådet säger att polisutredningen ännu inte är avslutad. Men tolkningen är att sedan förövarna har skingrats och nya familjer har flyttat in i herrgården, har inte polisen något mer att fråga om. Dessa Kosovoalbaners taktik är att skydda varandra genom att påstå att de varken har sett eller hört någonting. De förnekar att de över huvud taget har gjort sig skyldiga till någonting.</textBlock>
    <textBlock ix="622">Anf. 114  Kulturminister BIRGIT FRIGGEBO (fp):</textBlock>
    <textBlock ix="623">Herr talman! Jag är övertygad om att Wiggo Komstedt har rätt i sin förmodan att det finns risk för att den här typen av händelser kan leda till att svenska folkets generositet och benägenhet när det gäller att ta emot asylsökande i Sverige minskar. Det är naturligtvis beklagligt att de som har gjort sig skyldiga till detta belönar svensk generositet på detta sätt. Jag har uppfattat att både Wiggo Komstedt och Göthe Knutsson har velat ta detta tillfälle i akt för att göra den typen av deklarationer. Jag tror att det är viktigt att vi gör sådana deklarationer.</textBlock>
    <textBlock ix="624">Samtidigt är det naturligtvis också viktigt att man utreder och beivrar brott. Detta var en av bakgrunderna till de diskussioner som jag för någon månad sedan förde med företrädare för de olika myndigheterna. Vi konstaterade då att det var brukligt med åtalseftergift vid viss typ av smärre brottslighet, både när det gäller svenskar och i fråga om asylsökande. Där har det nu i vissa avseenden skett en uppstramning.</textBlock>
    <textBlock ix="625">Man kan också notera att de olika berörda myndigheterna, inte minst Invandrarverket, själva har börjat att se över vad som kan göras för att stävja brottslighet, så att man inte låter olika typer av kriminalitet florera utan att någon reagerar.</textBlock>
    <textBlock ix="626">Sedan vill jag bara något kommentera frågan om att bo lyxigt eller inte. Inom Invandrarverket har man lagt ned mycket arbete på att skaffa fram förläggningar, och många av dessa förläggningar är inte särskilt lyxiga. Det rör sig om nedlagda militärförläggningar -- vissa flyktingar har fått bo i tält --, om tomma lägenheter, om utrymda sjukhus och liknande. Man bor ganska trångt: 6--10 personer i ett rum, där det ibland inte finns några sängar, utan man får ligga på madrasser direkt på golvet. Jag tycker att det är viktigt att informera också om detta, eftersom många uppenbarligen tror att de asylsökande bor väldigt lyxigt, men så förhåller det sig inte.</textBlock>
    <textBlock ix="627">Anf. 115  WIGGO KOMSTEDT (m):</textBlock>
    <textBlock ix="628">Herr talman! Jag bor ute på landet. Det finns ett antal mindre gårdar där. Det är inte några hypermoderna anläggningar. Det finns t.o.m. sådana som saknar badrum och toalett inne. För dessa människor höjer vi bensinskatten. Bilen är deras enda sätt att transportera sig, eftersom det inte finns några allmänna kommunikationer. Dessa människor reagerar våldsamt när vi inte gör några besparingar inom flyktingpolitiken. När de därutöver får läsa att flyktingar inte accepterar att bo under förållanden som är bättre än de förhållanden som många svenskar bor under är gränsen nådd.</textBlock>
    <textBlock ix="629">Jag har ett civilt jobb. Det är ganska bra. Jag är där varje vecka så mycket som jag hinner. Det är min värdemätare. Där möter jag montörer, kontorister, försäljare, chaufförer, åkare, m.fl. De har samfällt inställningen att vi är alldeles för slappa. Jag, som kanske ändå är litet annorlunda och tuffare i detta sammanhang, bedöms av dem nu vara en person som velar i flyktingpolitiken, trots att jag har denna uppfattning. Detta ger en liten bild av svenska folkets uppfattning.</textBlock>
    <textBlock ix="630">Än en gång vill jag säga: Om vi inte tar tag i dessa problem kommer vi inte heller att ha någon möjlighet att hjälpa dem som verkligen har behov.</textBlock>
    <textBlock ix="631">Anf. 116  GÖTHE KNUTSON (m):</textBlock>
    <textBlock ix="632">Herr talman! Jag delar helt statsrådet Friggebos uppfattning om att det är fel att ge åtalseftergift till någon därför att denna person kommer från ett annat land. Vi är förvisso alltför slappa även gentemot svenska medborgare. Men det sker en uppstramning i fråga om detta. Signalerna nu från statsrådet Friggebo och regeringen är enligt svaret att regeringen ser allvarligt på att antalet inbrott, stölder och skadegörelser har ökat i områden runt flyktingförläggningar.</textBlock>
    <textBlock ix="633">Jag vill poängtera att Kosovoalbanerna från denna förläggning i herrgården i Koppom enligt tidningsuppgifter skingras till andra förläggningar. Det är naturligtvis bra på sitt sätt. Men då får inte polisen släppa taget. Jag skall ställa en fråga till statsrådet. Vill statsrådet hålla med mig om att det skall ges signaler till Invandrarverket och polisen som innebär att de inte ger upp detta? Om man gör det är det detsamma som en åtalseftergift.</textBlock>
    <textBlock ix="634">Anf. 117  Kulturminister BIRGIT FRIGGEBO (fp):</textBlock>
    <textBlock ix="635">Herr talman! Göthe Knutson vet att jag är förhindrad att ge sådana direktiv. Men jag utgår från att polisen fullgör sin skyldighet.</textBlock>
    <textBlock ix="636">Som jag sade tidigare kommer Invandrarverket att fatta beslut beträffande asylansökningarna inom kort, och några beslut har redan fattats.</textBlock>
    <textBlock ix="637">Anf. 118  GÖTHE KNUTSON (m):</textBlock>
    <textBlock ix="638">Herr talman! Jag tackar statsråder för en positiv inställning till att man tar itu med dessa frågor.</textBlock>
    <textBlock ix="639">Jag vill begagna mig av detta tillfälle för att direkt till Invandrarverket, vars generaldirektör Christina Rogestam är mycket lyhörd för situationen på detta område, framföra kravet att man, eftersom det är risk för att polisen i praktiken, om inte formellt, har lagt ned dessa förhör, ser till att dessa förhör fortsätter på de flyktingförläggningar där de personer som har varit med om detta finns. Då kanske man också får fram sanningen. Risken för att bli betraktad som tjallare kan ju ha funnits så länge personerna i fråga var på denna herrgård. Detta är angeläget, inte minst med tanke på alla dem som verkligen är flyktingar och behöver en fristad i Sverige. Dem skall vi slå vakt om. Det är andra som förstör för dem.</textBlock>
    <textBlock ix="640">Överläggningen var härmed avslutad.</textBlock>
    <textBlock ix="641">Ajournering</textBlock>
    <textBlock ix="642">Kammaren beslöt kl. 16.34 på förslag av andra vice talmannen att ajournera förhandlingarna till kl. 18.00.</textBlock>
    <textBlock ix="643">Återupptagna förhandlingar</textBlock>
    <textBlock ix="644">Förhandlingarna återupptogs kl. 18.00.</textBlock>
    <textBlock ix="645">19 §  Svar på fråga 1992/93:26 om skärgårdsbefolkningens rätt till fiske</textBlock>
    <textBlock ix="646">Anf. 119  Jordbruksminister KARL ERIK OLSSON (c):</textBlock>
    <textBlock ix="647">Herr talman! Kent Olsson har frågat vilka förändringar i utredningens förslag om enklare fiskebestämmelser jag är beredd att göra så att skärgårdsbefolkningens urgamla rätt att fiska inte begränsas.</textBlock>
    <textBlock ix="648">Jordbruksdepartementet presenterade i juli månad i år en promemoria (Ds 1992:70) om enklare fiskebestämmelser. I promemorian lämnas förslag till en ny fiskelag och en ny fiskeförordning. Förslagen syftar till att tillsammans med föreskrifter meddelade av Fiskeriverket utgöra en ny och förenklad fiskelagstiftning.</textBlock>
    <textBlock ix="649">I förslaget finns bl.a. föreskrifter som begränsar fritidsfiskets redskapsanvändning. Förslaget bygger på riksdagens uttalande i våras att regeringen bör återkomma till riksdagen med förslag om begränsningar av husbehovs- och fritidsfiskares redskapsinsatser vid fiske med mängdfångande redskap på frifiskevatten och allmänt vatten.</textBlock>
    <textBlock ix="650">Promemorian är för närvarande på remiss till ett antal myndigheter och organisationer. Remissvaren skall vara inkomna till departementet senast den 15 oktober, dvs. om två dagar, och först därefter är det möjligt för regeringen att ta ställning till hur förslaget till riksdagen skall vara utformat.</textBlock>
    <textBlock ix="651">Anf. 120  KENT OLSSON (m):</textBlock>
    <textBlock ix="652">Herr talman! Jag ber att få tacka jordbruksministern för svaret. Den här frågan har en mycket stor betydelse för kustbor. Det är många pensionärer och kustbor som ägnar sig åt fritidsfiske som rekreation.</textBlock>
    <textBlock ix="653">Det är viktigt, som jordbruksministern säger, att vi får en avvägning mellan det fiske som fritidsboende och bofasta vid kusten kan ägna sig åt och det yrkesfiske som finns.</textBlock>
    <textBlock ix="654">I det förslag som finns, föreslås en stor inskränkning i fritidsfisket. Det föreslås att man skall ha rätt att använda sex hummertinor och 180 meter garn. Vidare föreslås en inskränkning i dörjfisket. Jordbruksministern säger att dessa förslag skall ge en förenklad fiskerilagstiftning. Jag kan inte se var förenklingen i detta finns. Som läget är just nu, finns det ingen begränsning. Vari ligger förenklingen om man inför begränsningar till ett visst antal? Jag kan förstå att man inte kan låta detta fiske vara helt fritt, men samtidigt finner jag nivån på sex hummertinor vara en mycket stor inskränkning i det fiske som man på Bohuskusten och många andra kuster har haft en urgammal rätt att bedriva.</textBlock>
    <textBlock ix="655">Anf. 121  Jordbruksminister KARL ERIK OLSSON (c):</textBlock>
    <textBlock ix="656">Herr talman! Det är viktigt att slå fast, vilket Kent Olsson också gör, att de människor som ägnar sig åt fritidsfiske i huvudsak gör detta som rekreation. Detta fiske är alltså inte till för att skapa sig en försörjning eller en inkomst. Man avser inte att försälja det som fångas. Ur den synpunkten är avsikten att detta inte skall vara något intrång. Man gör en begränsning av de mängdfångande redskapen. Jag kan förstå om man tycker att sex burar är litet. Jag har inte tagit ställning till om det skall vara fem, sex eller sju burar. Det har kanske inte utredningen heller funderat så noga på.</textBlock>
    <textBlock ix="657">Det är ändå viktigt att klara ut att det trots allt är ganska många redskap man får lov att ha. I Danmark har man en motsvarande lagstiftning, och den har fungerat väl.</textBlock>
    <textBlock ix="658">Vi vet att det samlade fisketrycket jämfört med fisketillgången är av den karaktären att vi måste fördela trycket mellan olika grupper av fiskare. Det är nödvändigt att vi inför några restriktioner på detta område. Det är också en direkt beställning från riksdagen. Efter remissomgången skall vi naturligtvis titta på detta och se om det är något antal som är fel.</textBlock>
    <textBlock ix="659">När det gäller detta avsnitt är det nya bestämmelser, och det är svårt att få nya bestämmelser som är enklare än inga. Men när det gäller andra avsnitt i promemorian och i förslagen till lagstiftning och förordning innebär det långtgående förenklingar.</textBlock>
    <textBlock ix="660">Anf. 122  KENT OLSSON (m):</textBlock>
    <textBlock ix="661">Herr talman! Jag uppfattade att jordbruksministern är beredd att se över den nivå som detta rör sig om. Det är ett försök att uppfatta svaret positivt. En ökning från sex till sju är dock inte någon större höjning av nivån.</textBlock>
    <textBlock ix="662">Det finns ett förslag, bl.a. från Bohusläns samorganisation, där man skulle kunna ha ca 20 hummertinor. De flesta människor som bor vid kusten i dag har fler än sex ryssjor. De har fler än sex hummertinor. Det kan knappast betraktas som något större intrång på yrkesfiskets område att ha dessa tinor kvar.</textBlock>
    <textBlock ix="663">Den här frågan är ställd med den förhoppningen att jordbruksministern, om han inte är beredd att släppa detta helt fritt, skall kunna höja nivån för de redskap som man har rätt att ha. Detta är oerhört viktigt. Förslaget upplevs som en mycket stor inskränkning. Det är en av de frågor där folk verkligen har engagerat sig.</textBlock>
    <textBlock ix="664">Anf. 123  Jordbruksminister KARL ERIK OLSSON (c):</textBlock>
    <textBlock ix="665">Herr talman! Som landkrabba har jag liten kunskap om hummerfiske. Därför vill jag inte uttala mig om det exakta antalet när det gäller fiskeredskapen.</textBlock>
    <textBlock ix="666">Förslaget som har gått på remiss och remissomgången är ju till för att vi skall få in rikhaltigt med synpunkter för att därefter kunna väga samman dessa synpunkter och lägga fram ett förslag till riksdagen i enlighet med den beställning som riksdagen har gjort. Det är min förhoppning att det, likaväl som det vid förra debatten här i kammaren fanns en stor enighet om detta ärende, skall kunna bli det även om det förslag som så småningom kommer att läggas fram.</textBlock>
    <textBlock ix="667">Anf. 124  KENT OLSSON (m):</textBlock>
    <textBlock ix="668">Herr talman! Då är det också min förhoppning att jordbruksministern läser remissvaren mycket noggrant. Jag är inte ensam om denna uppfattning. Det finns en otrolig mängd människor vid kusten som har detta som en intressant och viktig fritidssysselsättning. Vi kan nog vara överens om att detta inte är till för att utmanövrera det fiske som människor lever på. Det är viktigt att man säger detta i den här diskussionen. Jag hoppas att jordbruksministern läser remissvaren och höjer det antal hummertinor som man får ha.</textBlock>
    <textBlock ix="669">Anf. 125  Jordbruksminister KARL ERIK OLSSON (c):</textBlock>
    <textBlock ix="670">Herr talman! Jag skall läsa remissvaren noga. Det kvarstår naturligtvis problem om det är så som Kent Olsson säger, att det finns en otrolig mängd människor som har 20 hummertinor och mer. Då får vi kanske göra någon liten begränsning. Annars kan ju denna otroliga mängd människor fånga för många humrar.</textBlock>
    <textBlock ix="671">Överläggningen var härmed avslutad.</textBlock>
    <textBlock ix="672">20 §  Svar på fråga 1992/93:40 om kontrollen av importerat kött</textBlock>
    <textBlock ix="673">Anf. 126  Jordbruksminister KARL ERIK OLSSON (c):</textBlock>
    <textBlock ix="674">Herr talman! Lennart Brunander har frågat mig vad jag kommer att göra för att förstärka kontrollen så att salmonellasmittat kött inte kommer ut till konsumenten.</textBlock>
    <textBlock ix="675">Importen av kött har under de senaste åren ungefärligen fördubblats. Vid import av köttvaror krävs tillstånd av Livsmedelsverket. Varje parti undersöks. Obligatoriska inslag i kontrollen är hygienundersökning och salmonellaprov.</textBlock>
    <textBlock ix="676">Till de länder som ökat sin export till Sverige hör Danmark. Så t.ex. ökade importen av frysta produkter under åren 1990-1991 från 283 ton till 1 900 ton. Sommaren 1991 fick man indikationer på att nötköttet från Danmark var starkt infekterat av salmonella och kontrollen av danskt kött skärptes därför. Tidigare hade kött från Danmark i likhet med kött från de övriga nordiska länderna endast genomgått de orienterande stickprovskontroller som man bedömt vara tillräckliga med hänsyn till det goda salmonellaläget inom Norden. Kött från Danmark kontrolleras nu lika ingående som kött från övriga länder. Kontrollen har medfört att fler partier har avvisats.</textBlock>
    <textBlock ix="677">Livsmedelsverket har i oktober i år utabetat ett förslag till ändring av sin kungörelse rörande införselkontrollen avseende salmonella i syfte att fastställa mer tillförlitliga metoder för provtagning m.m. De föreslagna ändringarna bygger bl.a. på det förslag rörande gemensamma rutiner för salmonellaundersökningar som har arbetats fram inom ramen för det nordiska samarbetet och som föreslås att genomföras i samtliga nordiska länder. Dessa principer bygger i sin tur på de rekommendationer som utformats i Codex Alimentarius. I korthet kan man säga att de nya provtagningsrutinerna gör att samma säkerhet för att påvisa salmonella erhålls oberoende av storleken på de bedömda partierna. Jämfört med dagens metod kommer antalet avvisade partier att öka om inte importörer och exportörer vidtar åtgärder för att minska risken för att salmonellasmittat kött importeras. Det nordiska förslaget möjliggör också provtagning i utförsellandet.</textBlock>
    <textBlock ix="678">Jag hoppas att de ändringar som Livsmedelsverket håller på att arbeta fram skall kunna tillgodose Lennart Brunanders önskemål om en förstärkt salmonellakontroll.</textBlock>
    <textBlock ix="679">Anf. 127  LENNART BRUNANDER (c):</textBlock>
    <textBlock ix="680">Herr talman! Jag tackar jordbruksministern för svaret. Vi i Centerpartiet har under mycket lång tid haft blickarna riktade på just livsmedelsområdet och kontrollen av de importerade livsmedlen samt de krav vi ställer på dessa. Salmonellakontrollen är en sådan kontroll.</textBlock>
    <textBlock ix="681">Tidigare har man inte ställt samma krav på det importerade köttet som på det svenskproducerade köttet. Där har det över huvud taget inte fått finnas några salmonellabakterier. Men i importerat kött har man tillåtit vissa salmonellabakterier. Detta är otillfredsställande. Det får en ännu större betydelse nu när importen ökar. Som framgår av svaret har ökningen av importen varit ganska kraftig.</textBlock>
    <textBlock ix="682">När jag såg uppgifter om att många människor hade insjuknat i salmonella och att de ätit importerat kött -- man hade även avvisat vissa partier -- slogs jag av tanken att detta är något som vi måste bevaka. Jag såg också att Norge hade avvisat betydligt mer danskt kött än vad vi hade gjort i Sverige. Det tyder på att Norge kanske inte har samma bedömningsgrunder.</textBlock>
    <textBlock ix="683">Nu säger jordbruksministern i svaret att Livsmedelsverket har lagt fram ett förslag. Det är min förhoppning att det förslaget uppfyller dessa krav. Har de också tagit upp frågan om kraven på inhemskt kött och importerat kött? Kommer det likvärdiga krav där?</textBlock>
    <textBlock ix="684">Anf. 128  Jordbruksminister KARL ERIK OLSSON (c):</textBlock>
    <textBlock ix="685">Herr talman! Beträffande den sista frågan som Lennart Brunander ställer är ambitionen att det inte skall vara någon skillnad för konsumenten, oavsett vilket kött som konsumenten får att tillgå. Därför bör naturligtvis principerna för kontrollen vara desamma, oavsett varifrån köttet kommer.</textBlock>
    <textBlock ix="686">Samtidigt är det viktigt att notera, precis som Lennart Brunander har gjort, att vi har en hög standard när det gäller livsmedelskvalitet och livsmedelssäkerhet i Sverige. Vi har ovanligt låg smittorisk, och vi har krav på mycket låga halter av restsubstanser av kemikalier och mediciner. Det är angeläget för livsmedelssektorn, jordbruksnäringen, livsmedelsindustrin och myndigheterna att hålla fast vid dessa höga krav.</textBlock>
    <textBlock ix="687">När det gäller en ytterligare internationalisering och ett kommande EG-medlemskap, bör det vara så att vi så långt det är möjligt bevarar våra krav på en hög nivå och ser EG-kraven som minimikrav som vi kan höja.</textBlock>
    <textBlock ix="688">Anf. 129  LENNART BRUNANDER (c):</textBlock>
    <textBlock ix="689">Herr talman! Det är tillfredsställande att jordbruksministern säger att vi skall ha samma krav på det som vi importerar som på det vi producerar i Sverige. Jag skulle vilja tillägga att jag tycker att det är en absolut målsättning att vi i de förestående förhandlingarna med EG skall behålla de krav vi har på livsmedel i Sverige.</textBlock>
    <textBlock ix="690">Enligt uppgifter som jag har tagit del av är en av orsakerna till att det finns salmonella i det danska köttet att man i Danmark använder antibiotika i djurfodret i tillväxtbefrämjande syfte. Detta innebär att djuren hålls friska trots att de bär på salmonellabakterier, och detta ger utslag först när köttet kommer till konsumenten. I Sverige är användning av antibiotika i djurfoder sedan länge förbjuden, och det är angeläget att vi belyser också den frågan i de förhandlingar som skall försiggå i olika sammanhang.</textBlock>
    <textBlock ix="691">Anf. 130  Jordbruksminister KARL ERIK OLSSON (c):</textBlock>
    <textBlock ix="692">Herr talman! Jag kan för närvarande inte uttala mig om ifall det finns ett sådant samband som det som Brunander redovisar mellan antibiotikaanvändning och salmonellasmitta. Faktum är ju dock att vi under lång tid i Sverige har haft en mycket gynnsam situation när det gäller salmonella, medan förekomst av salmonella i kött på kontinenten har varit en närmast normal företeelse. Man har också där tolererat ganska höga procenttal.</textBlock>
    <textBlock ix="693">Anf. 131  LENNART BRUNANDER (c):</textBlock>
    <textBlock ix="694">Herr talman! Jag tackar för svaret och hoppas att det här kommer att ge ett gott resultat.</textBlock>
    <textBlock ix="695">Överläggningen var härmed avslutad.</textBlock>
    <textBlock ix="696">21 §  Svar på fråga 1992/93:4 om mutbrott</textBlock>
    <textBlock ix="697">Anf. 132  Justitieminister GUN HELLSVIK (m):</textBlock>
    <textBlock ix="698">Herr talman! Elver Jonsson har frågat mig om regeringen avser att vidta åtgärder för att motverka en utveckling mot ett alltmer utbrett mutsystem.</textBlock>
    <textBlock ix="699">Bakgrunden till Elver Jonssons fråga torde vara bl.a. Curt Nicolins uttalande i radio om förekomsten av mutor inom det svenska näringslivet. Hur omfattande det påstådda bruket är ville dock inte Nicolin uttala sig närmare om. Det är av naturliga skäl också svårt att skaffa sig en exakt kunskap om förekomsten av mutor.</textBlock>
    <textBlock ix="700">Vårt land har emellertid hittills varit förskonat från det missförhållande som en utbredd korruption utgör. Den allmänna inställningen i Sverige till mutor har också varit mycket avvisande, vilket bl.a. kommit till uttryck i vår stränga straffrättsliga reglering. Vår reglering slår till vid låga belopp och gäller såväl offentligt som privat verksamma. Den straffrättsliga regleringen ger i och för sig samhället goda möjligheter att ingripa mot sådana företeelser.</textBlock>
    <textBlock ix="701">I sammanhanget bör också nämnas att Sverige tillsammans med världens ledande industrinationer deltar i ett arbete som pågår inom OECD med syfte att förhindra korruption i internationella affärsförbindelser.</textBlock>
    <textBlock ix="702">Det finns dock anledning att ta varningssignalerna på allvar. Den snedvridning av konkurrensen som mutor innebär står klart i strid mot regeringens politik att stärka det fria och sunda företagande som utgör en förutsättning för vårt framtida välstånd. Att den offentlige tjänstemannen är känd för oväld är självfallet viktigt för tilltron till våra myndigheter.</textBlock>
    <textBlock ix="703">Förutom strafflagstiftningen är den etiska inställningen till mutor hos de agerande inom offentlig och privat verksamhet av den största och förmodligen avgörande betydelsen. Det är därför bra att en ledande erfaren industriman klart redovisar näringslivets inställning. Det medverkar till att upprätthålla en hög moral på detta område och ge de etiska kraven den vikt de bör ha. Det kan också medverka till att de rättsvårdande myndigheterna får information om eventuella oegentligheter, vilket i dessa fall ofta är en förutsättning för ingripande.</textBlock>
    <textBlock ix="704">Jag är övertygad om att vi med gemensamma ansträngningar skall kunna hålla korruptionen stången även i framtiden, såväl inom det offentliga som inom den privata sfären. Elver Jonsson kan vara övertygad om att regeringen inte kommer att lämna någon möda ospard i denna del.</textBlock>
    <textBlock ix="705">Anf. 133  ELVER JONSSON (fp):</textBlock>
    <textBlock ix="706">Herr talman! Jag tackar justitieministern för svaret på min fråga. Det innehåller ett löfte om att justitieministern skall följa detta noga och inte lämna någon möda ospard, men samtidigt andas det en grad av försiktighet, som gör att man undrar hur tung intensiteten möjligen kan vara.</textBlock>
    <textBlock ix="707">Kring grundfrågan råder det inte några problem, eftersom vi båda efter vad jag förstår har uppfattningen att mutor är ett problem. Justitieministern antyder också att problemet förmodligen är klart större i andra länder. Jag gör utifrån min lekmannahorisont heller ingen annan bedömning av det.</textBlock>
    <textBlock ix="708">Då är frågan: Förekommer mutor? Justitieministern säger helt riktigt att vi har varit förskonade och att regeringen samtidigt ser svårigheter att kunna mäta förekomsten.</textBlock>
    <textBlock ix="709">Nu har ju förre SAF-ordföranden uttalat sig i frågan. Det stämmer att det var detta som väckte mitt intresse för att få frågan mer belyst. Vad Curt Nicolin sade var att mutor enligt hans uppfattning förekommer i alltför hög grad.</textBlock>
    <textBlock ix="710">Justitieministern säger nu att en ledande industriman -- dvs. samma person -- klart har redovisat näringslivets inställning. Det är inte så säkert. Han har redovisat sin egen inställning, och han kritiserar det faktum att det inte är tillräckligt mycket återhållsamhet kring den här typen av missbruk.</textBlock>
    <textBlock ix="711">En annan person som sysslar med detta, nämligen Thorsten Cars, säger i ett tidningsuttalande att det här är toppen på isberget, att många inte känner till den stränga lagstifting som finns eller den påföljd som kan komma i fråga. Han varnar också för att det här kan bli ett större problem i en lågkonjunktur.</textBlock>
    <textBlock ix="712">Min fråga är då: Tycker justitieministern att det finns anledning att hålla särskild uppsikt just nu, för att vi inte skall råka i de svårigheter som justitieministern samtidigt har varnat för? I det sammanhanget skulle jag vilja få ett förtydligande. Tänker regeringen så att säga lägga tyngre intensitet både vid att påtala missbruk och att göra klart att man i den rådande konjunkturen rent av lättare kan råka ut för problem av det här slaget?</textBlock>
    <textBlock ix="713">Anf. 134  Justitieminister GUN HELLSVIK (m):</textBlock>
    <textBlock ix="714">Herr talman! Först en kommentar till min försiktighet i uttalandet. Jag tycker att man skall vara försiktig när man är klar över bl.a. de bevisproblem som kan förekomma i samband med den här typen av affärer.</textBlock>
    <textBlock ix="715">Jag vidhåller att det är mycket positivt att Curt Nicolin har uttalat sig i denna fråga, även om det självfallet är den egna uppfattningen han har uttalat. Men Curt Nicolin är inom näringslivet en portalfigur, och portalfigurer som uttalar sig har rimligen en viss påverkansmöjlighet när det gäller attityder.</textBlock>
    <textBlock ix="716">Jag kan därutöver ytterligare utveckla regeringens inställning i den här frågan. Regeringen skall inom den närmaste tiden besluta om en lagrådsremiss, som bl.a. rör mutbrottet. Vi kommer där att markera vår stränga syn genom att höja minimistraffet för det grova mutbrottet. Jag tycker att detta är ett tydligt bevis för vår inställning. Att vi kommer med denna lagrådsremiss kan förhoppningsvis också ge ytterligare information.</textBlock>
    <textBlock ix="717">Anf. 135  ELVER JONSSON (fp):</textBlock>
    <textBlock ix="718">Herr talman! Låt mig avslutningsvis, fru justitieminister, säga att jag tror att den här markeringen kan vara värdefull, eftersom det i hög grad är attityder som vägleder människors handlande.</textBlock>
    <textBlock ix="719">Jag instämmer också i att den förre SAF- ordföranden säkerligen är en portalfigur och att det därför gör nytta att han uttalar sig. Men jag menar att också justitieministern med fördel här uppträder som en portalfigur, och uttalanden i denna kammare här och nu kan därför tjäna de goda syften som tydligen ligger i hela regeringens intresse.</textBlock>
    <textBlock ix="720">Överläggningen var härmed avslutad.</textBlock>
    <textBlock ix="721">22 §  Svar på fråga 1992/93:10 om åtgärder för att underlätta enskildas skuldsanering</textBlock>
    <textBlock ix="722">Anf. 136  Justitieminister GUN HELLSVIK (m):</textBlock>
    <textBlock ix="723">Herr talman! Agne Hansson har frågat mig vilka åtgärder jag är beredd att vidta för att underlätta en skuldsanering för enskilda hushåll och individer.</textBlock>
    <textBlock ix="724">Som bekant överlämnade insolvensutredningen ett förslag till lag om skuldsanering till regeringen hösten 1990. Efter remissbehandling har olika konsekvenser av förslaget, främst organisatoriska och kostnadsmässiga frågor, övervägts inom regeringskansliet. Jag har själv vid flera tillfällen uttalat min tveksamhet till att införa en lag om skuldsanering, bl.a. här i kammaren den 21 april i år. Det finns flera skäl till att jag är tveksam. Ett skäl är att det under alla förhållanden endast är ett litet fåtal som skulle kunna komma i åtnjutande av en sådan skuldsanering. För andra med stora skulder skulle en lag om skuldsanering bara väcka förhoppningar om en enkel lösning på deras skuldproblem, förhoppningar som oftast alltså inte skulle kunna infrias. Jag tycker också att man skall tänka sig noga för innan man luckrar upp principen om att avtal skall hållas och beakta de konsekvenser som kan uppstå för den allmänna betalningsmoralen.</textBlock>
    <textBlock ix="725">Jag tycker dessutom att man kan ifrågasätta -- särskilt i dessa tider -- om det är rätt och rimligt att staten skall bekosta uppbyggandet av ett dyrt skuldsaneringsinstitut. Med utgångspunkt i insolvensutredningens beräkningar kan statens kostnader beräknas uppgå till minst 50 miljoner kronor per år. Enligt min mening bör man i stället försöka finna vägar till frivilliga lösningar. Banker och andra kreditgivare måste här dra sitt strå till stacken. Kommunernas konsumentvägledare och socialförvaltningarna arbetar redan med dessa frågor, och jag vet att olika projekt redan pågår på många håll i landet. Det är hoppingivande. Detta betyder inte på något sätt att regeringen vänder problemen ryggen. Den ekonomiska krisen gör det självfallet än mer angeläget att finna en lösning. Inom regeringskansliet arbetar vi också med den ambitionen.</textBlock>
    <textBlock ix="726">Anf. 137  AGNE HANSSON (c):</textBlock>
    <textBlock ix="727">Herr talman! Jag vill tacka justitieministern för svaret. Jag är glad att svaret andas en vilja från justitieministern att ta tag i frågan om skuldsanering för de enskilda hushållen och individerna. Det är klart att jag hade varit ännu gladare om justitieministern mer konkret hade uttalat vad hon vill göra.</textBlock>
    <textBlock ix="728">Justitieministern avvisar insolvensutredningen, och jag har egentligen inte särskilt mycket att invända mot det. Justitieministern föreslår i stället en frivillig lösning, och jag tror att en sådan kan vara väl så bra.</textBlock>
    <textBlock ix="729">Jag noterar också hur viktigt det är att lägga ett krav på bankerna i det här fallet, att betona deras skyldigheter.</textBlock>
    <textBlock ix="730">Min fråga föranleds inte minst av de problem som finns nu på bostadsmarknaden. Många som drabbas av räntehöjningarna får nu gå ifrån sina hus. Detta gör i sin tur att det kan skapas problem med förluster. Det kan bli så att man sitter med lån utan att ha fått ut pengarna för hela skulden trots att man har mist huset, och det blir då förluster för bankväsendet.</textBlock>
    <textBlock ix="731">Detta är naturligtvis inte bra, och jag tror därför att det är bättre att förebygga. Jag tror dessutom att det är bråttom, och jag skulle vilja att det mycket tydligt markerades hur viktigt det är att man kan tvinga fram lösningar från bankernas sida utan att de enskilda behöver sitta i kläm. Det är bättre att stämma i bäcken än i ån.</textBlock>
    <textBlock ix="732">Anf. 138  Justitieminister GUN HELLSVIK (m):</textBlock>
    <textBlock ix="733">Herr talman! Jag kan i sammanhanget nämna att jag har tagit initiativ till diskussioner mellan mitt eget departement, socialdepartement och civildepartement. Avsikten är just att vi skall finna formerna för i första hand frivilliga överenskommelser. Det förekommer, som jag nämnde i mitt svar, på en del håll i landet och har givit mycket goda resultat, och det innebär, vilket jag menar är viktigt, att också banker och andra kreditinstitut får ta sin del av ansvaret i stället för att helt och hållet föra över konfliktlösningen på det offentliga.</textBlock>
    <textBlock ix="734">Anf. 139  AGNE HANSSON (c):</textBlock>
    <textBlock ix="735">Herr talman! Jag tackar för den kompletteringen. Jag tar detta som en markering från justitieministerns och regeringens sida av att man är beredd att ta sig an de här frågorna. Det bör enligt min uppfattning kunna lugna en del av dem som i dag har oerhört stora problem av det här slaget. Det är också rimligt och riktigt att man tar upp de här frågorna. Mot bakgrund av att staten har varit tvungen att gå in och sanera och hjälpa bankerna med trettiotals miljarder kronor får man inte lämna de enskilda individerna i sticket.</textBlock>
    <textBlock ix="736">Anf. 140  Justitieminister GUN HELLSVIK (m):</textBlock>
    <textBlock ix="737">Herr talman! Jag vill gärna tillägga att vårt sätt att försöka lösa det här problemet borde lugna fler än insolvensutredningens förslag, även om det har uppfattats annorlunda. Insolvensutredningens förslag till lag om skuldsanering skulle innebära att kanske 2 000 personer av den halva miljon personer som är föremål för kronofogdeåtgärder skulle få hjälp. Resterande skulle inte få någon hjälp genom skuldsaneringslagen. Våra idéer bör däremot kunna hjälpa betydligt fler.</textBlock>
    <textBlock ix="738">Anf. 141  AGNE HANSSON (c):</textBlock>
    <textBlock ix="739">Herr talman! Jag delar den uppfattningen. Jag tror att det är många fler som behöver hjälp.</textBlock>
    <textBlock ix="740">När vi pratar om skuldsanering vill jag också betona att det inte nödvändigtvis behöver vara så att man skall gå in och lyfta av individers och hushålls skulder. Det är snarare fråga om att få till stånd en planering av människors ekonomiska situation. Det är oerhört viktigt, därför att det skulle kunna rädda många, som då kan bo kvar i sina hus, i stället för att banken tar hand om husen och staten får ge banken pengar för förlusterna.</textBlock>
    <textBlock ix="741">Överläggningen var härmed avslutad.</textBlock>
    <textBlock ix="742">23 §  Svar på fråga 1992/93:11 om översyn av påföljderna för förskingring</textBlock>
    <textBlock ix="743">Anf. 142  Justitieminister GUN HELLSVIK (m):</textBlock>
    <textBlock ix="744">Herr talman! Göthe Knutson har frågat mig om jag avser att göra en översyn av aktuella lagrum i syfte att förhindra domslut som uppenbart strider mot allmän rättsuppfattning.</textBlock>
    <textBlock ix="745">Bakgrunden till frågan är en dom meddelad av Högsta domstolen i vilken påföljden för grov förskingring har bestämts till villkorlig dom.</textBlock>
    <textBlock ix="746">Vår konstitution bygger på en grundläggande funktionsfördelning mellan olika delar av statsmakten, och som justitieminister varken kan eller vill jag kritisera domstolarna för deras sätt att tillämpa lag i enskilda fall.</textBlock>
    <textBlock ix="747">För att vinna allmänt stöd måste rättsväsendet fungera på ett sätt som uppfattas som rimligt och rättvist. Rättssäkerhet och proportionalitet, opartiskhet och likhet inför lagen är grundläggande principer som måste vara tillgodosedda.</textBlock>
    <textBlock ix="748">Straffskalan för grov förskingring är lägst sex månaders och högst sex års fängelse. Denna är i och för sig tillräcklig för att utmäta straff för förskingringsbrott med högt straffvärde. Inom de ramar som lagstiftningen ger ankommer det därefter på domstolarna att självständigt pröva målen. Att detta kan leda till enskilda domar som resulterar i kritik torde vara ofrånkomligt och rent av naturligt i en rättsstat.</textBlock>
    <textBlock ix="749">I sammanhanget förtjänar att uppmärksammas det uppdrag som givits den i våras tillsatta straffsystemkommittén. Kommittén, som är parlamentarisk, har att närmare se över påföljdssystemet och bl.a. överväga om kriterierna för de icke frihetsberövande påföljderna kan anpassas bättre till de allmänna principer som är bestämmande för påföljdsvalet i övrigt. En av tankarna som förs fram i direktiven är införandet av villkorligt fängelse, med eller utan övervakning eller med eller utan olika föreskrifter. Även andra påföljdsformer kan övervägas. Jag vill inte föregripa kommitténs förslag, men så mycket kan sägas att syftet är att ge domstolarna ett mer finstämt instrument vid straffmätning och påföljdsval. Ett sådant instrument skulle kunna verksamt bidra till att upprätthålla den allmänna respekten för vårt rättsväsende.</textBlock>
    <textBlock ix="750">Anf. 143  GÖTHE KNUTSON (m):</textBlock>
    <textBlock ix="751">Herr talman! Jag tackar justitieministern för detta svar.</textBlock>
    <textBlock ix="752">Låt mig säga att det är av omsorg om ett folkligt förtroende för rättsväsendet som jag har tagit upp den här frågan i kammaren. Jag har naturligtvis fullt klart för mig att justitieministern inte kan gå in i det enskilda fallet, och jag skall inte göra mig skyldig till det som heter att kvälja dom. Jag utgår dock från att jag får ta ett par citat, bl.a. ur Svenska Dagbladet, som har uppmärksammat det här fallet särskilt.</textBlock>
    <textBlock ix="753">Det hör till saken att underrätterna dömde vederbörande till tio månaders fängelse, och eftersom det var en dom för grovt bedrägeri är straffvärdet upp till sex års fängelse.</textBlock>
    <textBlock ix="754">Jag vill peka på det som står i proposition 1987/88:120 om brottslighetens straffvärde:</textBlock>
    <textBlock ix="755">''Att gärningen har ett högt straffvärde är naturligtvis ofta ett avgörande skäl att döma till fängelse. Det rör sig då ofta om grova brott, t.ex. mord, våldtäkt, grovt rån och grovt narkotikabrott. Vid så allvarlig brottslighet är annan påföljd än fängelse i praktiken utesluten; jag bortser här från överlämnande till särskild vård. Att ange var gränsen går uttryckt i längden av ett fängelsestraff är inte lämpligt. I viss anslutning till fängelsestraffkommitténs förslag kan emellertid som ett riktvärde anges att om ett brott vid straffvärdebedömningen anses böra medföra ett års fängelse eller mer innebär det en presumtion för att fängelse skall ådömas.''</textBlock>
    <textBlock ix="756">Det var också underrätternas uppfattning.</textBlock>
    <textBlock ix="757">Likväl slapp vederbörande, som nu fälldes i HD, ifrån fängelsestraffet. Det blev inte ens böter, utan endast en skyldighet att återbetala den förskingrade summan. Det möter självfallet kritik från allmänheten.</textBlock>
    <textBlock ix="758">Jag ber att få citera Svenska Dagbladet, som ...</textBlock>
    <textBlock ix="759">Anf. 144  FÖRSTE VICE TALMANNEN:</textBlock>
    <textBlock ix="760">Taletiden är slut.</textBlock>
    <textBlock ix="761">Anf. 145  Justitieminister GUN HELLSVIK (m):</textBlock>
    <textBlock ix="762">Herr talman! Jag skall bara göra ett par kommentarer. Jag vill återkomma till straffsystemkommittén, som vi tillsatte i våras. Deras arbete är viktigt i det här sammanhanget. Om vi tittar på dagens straffrätt ser vi att straffstadgandena i mycket stor utsträckning bygger på prognostänkandet, vilket skapar mycket stora möjligheter för domstolarna att gå ifrån den i lagen angivna straffskalan när de anser att den person som har begått brottet har en särskilt god prognos.</textBlock>
    <textBlock ix="763">Det här är något som vi från regeringens sida har ifrågasatt, inte så att man kan bortse från prognosen, men vi vill att lika handling behandlas lika. Det innebär att vi håller på med ett arbete som troligen kommer att resultera i ett annat straffsystem.</textBlock>
    <textBlock ix="764">Anf. 146  GÖTHE KNUTSON (m):</textBlock>
    <textBlock ix="765">Herr talman! Jag ber om ursäkt för att jag inte såg den röda lampan i talarstolen och överskred taletiden.</textBlock>
    <textBlock ix="766">Tack, justitieministern! Jag hoppas mycket på det här, just med tanke på allmänhetens förtroende, det som vi kallar allmän rättsuppfattning.</textBlock>
    <textBlock ix="767">Jag har bett att få citera ur en ledare i Svenska Dagbladet, där man påpekar -- i anslutning till vad statsrådet just sade om hänsynen till vederbörandes allmänna förhållanden -- att HD förklarat ''att kvinnan ''lever under ordnade förhållanden och att det saknas anledning befara att hon kommer att göra sig skyldig till fortsatt brottslighet'' ''.</textBlock>
    <textBlock ix="768">Då frågar Svenska Dagbladet: ''Menar HD verkligen att den som är gift, har barn, arbete, villa och sommarstuga bör undgå fängelse, medan den som är ensamstående, arbetslös och utan bostad bör buras in?''</textBlock>
    <textBlock ix="769">Anf. 147  Justitieminister GUN HELLSVIK (m):</textBlock>
    <textBlock ix="770">Herr talman! Jag har också läst den ledaren i Svenska Dagbladet. Jag kan hänvisa till det jag sade i mitt senaste inlägg, dvs. att vi ifrågasätter prognostänkandet med den utformning det har i dag och arbetar mera efter principen lika handling -- lika behandling.</textBlock>
    <textBlock ix="771">Anf. 148  GÖTHE KNUTSON (m):</textBlock>
    <textBlock ix="772">Herr talman! Jag tackar för detta mycket klarläggande besked. Det kommer att bli en ändring här, genom justitieministerns försorg. Det blir inte så att den som är arbetslös, fattig, sjuk och eländig får ett hårdare straff än den som har det bra.</textBlock>
    <textBlock ix="773">Överläggningen var härmed avslutad.</textBlock>
    <textBlock ix="774">24 §  Svar på frågorna 1992/93:12, 16 och 41 om straffsatserna för våldtäkt m.m.</textBlock>
    <textBlock ix="775">Anf. 149  Justitieminister GUN HELLSVIK (m):</textBlock>
    <textBlock ix="776">Herr talman! Såväl Gullan Lindblad som Hugo Bergdahl och Karin Starrin har med utgångspunkt från en nyligen meddelad tingsrättsdom angående våldtäkt av en 13-årig flicka ställt frågor till mig. Gullan Lindblad frågar vilka åtgärder jag avser att vidta för att på något sätt skärpa straffsatserna i sådana mål och Hugo Bergdahl vilka åtgärder regeringen avser att vidta för att bättre än i dag anpassa lagstiftningen till det allmänna rättsmedvetandet. Karin Starrin frågar om den svenska regeringen överväger att göra en ny översyn och vidta lagstiftningsåtgärder där rekvisitet låg ålder vid bedömning av gärningens straffvärde skärps och än klarare markeras.</textBlock>
    <textBlock ix="777">Jag vill även nu betona det självklara att jag varken får eller vill kritisera domstolar för deras rättstillämpning i ett enskilt fall.</textBlock>
    <textBlock ix="778">Våldtäkt bestraffas med fängelse i minst två och högst sex år. Om brottet med hänsyn till våldets eller hotets art och omständigheterna i övrigt är att anse som mindre allvarliga är påföljden fängelse i högst fyra år. För grov våldtäkt är maximistraffet tio års fängelse. Dessa straffskalor anser jag vara tillräckliga. En översiktlig studie av den genomsnittliga tiden för utdömda fängelsestraff för våldtäkt visar att den ökat markant sedan 1985. Till detta skall läggas att det i lagstiftningen lagts särskild vikt vid om en våldtäkt begås mot ett barn. Sedan den 1 juli i år är offrets låga ålder uttryckligen nämnd i lagtexten som en av de omständigheter som särskilt skall beaktas vid bedömningen av om en våldtäkt är grov. Den omständigheten att brottet riktat sig mot en underårig skall alltså tillmätas stor betydelse vid bedömningen av våldtäktens svårhetsgrad och vid straffmätningen.</textBlock>
    <textBlock ix="779">Samtidigt är våldtäkt ett brott som kräver uppsåt av gärningsmannen. Jag är inte beredd att tumma på den principen. Det ankommer självfallet på domstolen att i det enskilda fallet pröva bl.a. de omständigheter som jag nyss har nämnt. Jag är för närvarande inte beredd att föreslå ändringar rörande våldtäktsbrott eller övriga sexualbrott.</textBlock>
    <textBlock ix="780">Som nämnts i regeringsförklaringen lägger dock regeringen särskilt stor vikt vid bekämpandet av bl.a. våldsbrott. Redan i våras förordnade jag straffrättsprofessorn Hans Klette att undersöka straffmätningspraxis vid grövre våldsbrott, bl.a. våldtäkt. När undersökningen är slutförd kommer jag att närmare överväga behovet av ändringar av straffmätningsreglerna.</textBlock>
    <textBlock ix="781">Anf. 150  GULLAN LINDBLAD (m):</textBlock>
    <textBlock ix="782">Herr talman! Jag ber att få tacka justieminister Gun Hellsvik för svaret. Jag är naturligtvis inte helt nöjd, men jag tycker att det sista stycket är ett fall framåt.</textBlock>
    <textBlock ix="783">Jag har full förståelse för att justitieministern inte kan gå in i ett enskilt ärende. Det är inte heller min och mina meddebattörers mening, men det blir ofta så för oss riksdagsledamöter att en händelse aktualiserar lagstiftningen. Så är det också i detta fall.</textBlock>
    <textBlock ix="784">Både Karin Starrin och jag är ordförande i kvinnoförbund, och justitieministern förstår säkert att vi har fått många frågor från oroliga kvinnor. Jag ser också med glädje att en man deltar i debatten -- det sätter jag värde på. Det här är en viktig fråga för både män och kvinnor.</textBlock>
    <textBlock ix="785">Det är också mycket viktigt att man nu i lagstiftningen och tillämpningen av lagen ser särskilt allvarligt på att offret är en ung människa, en minderårig, vid våldtäktsbrott i allmänhet och mot barn i synnerhet. I det enskilda fallet, som är bakgrunden till frågorna, hänvisade åklagaren också till att det var särskild hänsynslöshet och råhet just därför att det gällde en minderårig.</textBlock>
    <textBlock ix="786">Det är viktigt att lagen är utformad så att den stämmer med den allmänna rättsuppfattningen. På något sätt haltar det i detta fall. Jag är därför glad över att justitieministern har varit förutseende och bett straffrättsprofessorn Hans Klette se över lagstiftningen över huvud taget när det gäller grövre våldsbrott.</textBlock>
    <textBlock ix="787">Jag skulle bara vilja fråga: När kan vi förvänta oss att denna utredning är klar, och när kan vi möjligen se något förslag i rätt riktning?</textBlock>
    <textBlock ix="788">Anf. 151  HUGO BERGDAHL (fp):</textBlock>
    <textBlock ix="789">Herr talman! Även jag vill tacka justitieministern för svaret.</textBlock>
    <textBlock ix="790">Jag vill först konstatera att det hos många medborgare i vårt land finns en djupt känd oro och besvikelse över domstolarnas utmätning av straff för allvarliga brott. Under den senaste tiden har ett flertal grova brott uppmärksammats, genom att allmänhetens rättsmedvetande inte har överensstämt med domstolarnas bedömning av straffpåföljden.</textBlock>
    <textBlock ix="791">Det är mycket allvarligt, i ett rättssamhälle, när allmänhetens tilltro till samhällets rättsvårdande uppgifter ifrågasätts på det här viset. Ett sådant ifrågasättande har skett, bl.a. i fall av våldtäkt mot barn och kvinnor. Man kan i vissa fall tala om rättspolitiskt haveri. Det är ett grovt uttryck, men många medborgare uppfattar situationen på det viset.</textBlock>
    <textBlock ix="792">Det är enligt min uppfattning inte alla gånger lagändringar som vi behöver. Det är en vettigare och mer korrekt användning av lagarna som måste till. Det är på den punkten som jag tror att det brister i dagens situation. Antingen används nuvarande lagstiftning oskickligt, eller så har lagstiftarna misslyckats med att tala om hur lagen skall tolkas.</textBlock>
    <textBlock ix="793">Herr talman! Det är mot denna bakgrund som jag har ställt frågan till justitieministern om regeringen avser att vidtaga åtgärder för att bättre än i dag anpassa lagstiftningen till det allmänna rättsmedvetandet. Jag är inte helt nöjd med svaret, men jag ser det ändock som en ljusning att professor Klette nu skall undersöka straffmätningspraxis i sådana här mål. Jag skulle ändå vilja att justitieministern ytterligare belyste hur hon personligen ser på denna problematik.</textBlock>
    <textBlock ix="794">Anf. 152  KARIN STARRIN (c):</textBlock>
    <textBlock ix="795">Herr talman! Också jag vill tacka justitieministern för svaret. Jag vill instämma med mina meddebattörer i att det här verkligen har upprört många människor. Det är vår skyldighet som riksdagsledamöter att vara länken mellan de lagstiftande organen i detta sammanhang.</textBlock>
    <textBlock ix="796">Jag tycker att det är oerhört viktigt att samhället ger tydliga signaler om hur vi vill ha det när det gäller rättssäkerheten. Det är bra att vi, som justitieministern uttrycker det, fått en skärpning av lagstiftningen, innebärande att hänsyn skall tas till låg ålder. Men jag vill fråga justitieministern: Vad menas då med låg ålder? Hur skall lagtexten tolkas? Är det fråga om faktisk ålder eller om en uppskattad ålder? Det är oerhört viktigt att vi ger domare och tingsrätter klara möjligheter att tolka det här.</textBlock>
    <textBlock ix="797">Det är viktigt att brottsoffren hela tiden ställs i fokus och skyddas. Hur ställer sig samhället när det förekommer våldsövergrepp? Måste man inte följa upp konsekvenserna av dessa? Måste inte detta ingå i rättssäkerheten, så att oönskade situationer kan undvikas? Hur ser justitieministern på sådana effekter som oönskade graviditeter?</textBlock>
    <textBlock ix="798">Anf. 153  Justitieminister GUN HELLSVIK (m):</textBlock>
    <textBlock ix="799">Herr talman! Jag kan tala om att jag har fått många brev i den här frågan. Jag tycker att det är positivt att människor hör av sig även till mig och ger uttryck för sina reaktioner. Det är ju ett om än begränsat sätt att visa hur det är med överensstämmelsen mellan offentlig maktutövning och allmänhetens uppfattning.</textBlock>
    <textBlock ix="800">Men jag vill också säga att jag inte får svara på Karin Starrins fråga om tolkningen. Om domstolarna tolkar lagen på annat sätt än vad jag och i första hand riksdagen har avsett, får vi börja om från början och göra förändringar. Jag skulle göra mig skyldig till ett brott mot grundlagen, om jag här talade om hur domstolarna skall tolka lagen.</textBlock>
    <textBlock ix="801">Däremot är det viktigt, och det tycker jag ligger i min och varje politikers roll, att hela tiden följa upp de ändringar som vi har genomfört, för att se om vi får de önskade effekterna. Självfallet kan vi göra fel, och vi måste också vara beredda att göra förändringar när vi ser hur lagen tillämpas i praktiken.</textBlock>
    <textBlock ix="802">Den utredning som Hans Klette genomför tillkom, som jag sade, på mitt initiativ i våras just därför att också jag är mycket oroad över om allmänhetens rättsuppfattning och domstolarnas dömande verksamhet inte stämmer överens. Det är oerhört viktigt att vi har en sådan överensstämmelse. Men det är fråga om ett mycket omfattande arbete. Utredningen får inte vara ytlig, och den kommer, om jag minns rätt, inte att vara klar förrän någon gång under 1993.</textBlock>
    <textBlock ix="803">Anf. 154  GULLAN LINDBLAD (m):</textBlock>
    <textBlock ix="804">Herr talman! Jag tycker att det är mycket bra att justitieministern har tagit detta initiativ. Jag delar den uppfattningen med mina meddebattörer här. Det är också mycket bra att frågan blir mycket väl genomlyst.</textBlock>
    <textBlock ix="805">Jag tillhör dem som i dessa ärenden skulle vilja ha en ännu strängare bedömning, framför allt när det gäller våldtäkt mot minderåriga. Men det är kanske också så, som jag tror att Hugo Bergdahl sade, att vi som lagstiftare inte har nått ut med våra intentioner och inte heller har gett tillräckligt klara signaler. Vi får väl se detta som en uppfordran till oss att verkligen tala om vad vi vill när vi i fortsättningen stiftar lagar.</textBlock>
    <textBlock ix="806">Jag tackar för svaret och hoppas att få återkomma efter ett positivt besked i denna fråga.</textBlock>
    <textBlock ix="807">Anf. 155  HUGO BERGDAHL (fp):</textBlock>
    <textBlock ix="808">Herr talman! Även om justitieministern inte riktigt vill hålla med om att domstolar har tolkat lagar något olika i de fall av grova brott som vi har berört här, vill jag hävda att allmänhetens uppfattning är att domstolarna inte dömer på ett sätt som överensstämmer med de lagar som finns på detta område.</textBlock>
    <textBlock ix="809">Det är allvarligt att allmänhetens förtroende för våra domstolar sviktar och att man i vissa fall ifrågasätter deras domar. Jag ser därför fram emot att professor Klette nu gör sin undersökning, och jag hoppas att justitieministern drar de rätta slutsatserna och gör insatser på det här området. Annars kommer denna debatt att fortsätta ute i samhället.</textBlock>
    <textBlock ix="810">Anf. 156  KARIN STARRIN (c):</textBlock>
    <textBlock ix="811">Herr talman! Jag till tacka för de kompletterande upplysningarna, men jag är ändå inte riktigt nöjd. Vi fick genom propositionen ett tillägg i lagstiftningen om att det är viktigt att vi får ett starkt skydd för barn och ungdom. Det stadgas också att låg ålder är en viktig omständighet att ta hänsyn till. Men vad menas i lagstiftningen med låg ålder? Eftersom det nu inte räcker att det står ''låg ålder'' i lagen, tycker jag att det är lagstiftarens skyldighet att komplettera och utveckla den texten ytterligare.</textBlock>
    <textBlock ix="812">Jag vill fråga justitieministern om vi inte ändå bör skicka med ett uppdrag till Hans Klettes utredning att ta ställning till om inte begreppet låg ålder måste definieras tydligare, så att det inte som i dessa fall blir fråga om uppskattad ålder.</textBlock>
    <textBlock ix="813">Anf. 157  Justitieminister GUN HELLSVIK (m):</textBlock>
    <textBlock ix="814">Herr talman! Bara en kort kommentar. När det gäller den nu aktuella frågan om ålderns betydelse har vi ju ännu inget HD-avgörande, och det är HD som har rollen att ange prejudikat. Får vi ett HD- prejudikat som vi anser strider mot vad vi har önskat, har vi anledning att ta upp den specifika formuleringen.</textBlock>
    <textBlock ix="815">Anf. 158  KARIN STARRIN (c):</textBlock>
    <textBlock ix="816">Herr talman! Det är bra att vi får den försäkringen från justitieministern. Jag vill här bara markera att det är viktigt att ni också fortsättningsvis på justitiedepartementet följer det här målet, så att vi får en tydlig och klar lagtexttolkning.</textBlock>
    <textBlock ix="817">Överläggningen var härmed avslutad.</textBlock>
    <textBlock ix="818">25 §  Svar på fråga 1992/93:29 om skytteutbildning för intagna i kriminalvårdsanstalt</textBlock>
    <textBlock ix="819">Anf. 159  Justitieminister GUN HELLSVIK (m):</textBlock>
    <textBlock ix="820">Herr talman! Göthe Knutson har i sin fråga uppgivit att en grupp intagna på en kriminalvårdsanstalt fått utbildning i lerduveskytte med hagelgevär och frågat mig vilka åtgärder jag ämnar vidta i syfte att förhindra nya liknande utbildningsprojekt inom kriminalvården.</textBlock>
    <textBlock ix="821">Jag har inhämtat att det vid den aktuella anstalten inte bedrivs någon form av utbildning i lerduveskytte.</textBlock>
    <textBlock ix="822">Enligt 14 § kriminalvårdslagen kan en intagen beredas tillfälle att utom anstalten på fritid deltaga i sådan föreningsverksamhet eller annan liknande verksamhet som är ägnad att underlätta anpassningen i samhället. Vid ett sådant tillfälle ingick vid anstalten en demonstration av s.k. lerduveskytte för ett par av de intagna.</textBlock>
    <textBlock ix="823">Det är naturligtvis mycket viktigt att de konkreta åtgärder som vidtas med stöd av detta lagrum har syftet att underlätta anpassningen i samhället. Jag har svårt att se att skytte eller vapenhantering i övrigt uppfyller detta krav. Jag utgår ifrån att Kriminalvårdsstyrelsen i sin tillsynsfunktion fortlöpande följer tillämpningen av lagstiftningen inom kriminalvården och vidtar de åtgärder som styrelsen anser nödvändiga.</textBlock>
    <textBlock ix="824">Anf. 160  GÖTHE KNUTSON (m):</textBlock>
    <textBlock ix="825">Herr talman! Tack, justitieministern. Jag utgår ifrån att dessa mycket tydliga signaler till Kriminalvårdsstyrelsen kommer att uppfattas där. Det här är ju inte första gången som man har fått höra att det finns mycket märkliga projekt inom fångvården. Jag har i min fråga också erinrat om hur en anstalt skickade i väg en grupp interner till fjällen för att där få utbildning i bergsklättring. Det påminner på något sätt om att underlätta för rymning.</textBlock>
    <textBlock ix="826">Människor som läser om det här föreställer sig att internerna skulle kunna överta vapnen och att sedan det värsta kan hända.</textBlock>
    <textBlock ix="827">Detta publicerades först i tidningen Expressen. Där intervjuas en s.k. projektledare vid namn Percy Garpenblad, som medger det som jag har haft som grund för min fråga.</textBlock>
    <textBlock ix="828">Justitieministerns redovisning av de besked som hon har fått är naturligtvis korrekt, men jag vill begagna tillfället att direkt föreslå anstaltsledningen i Halmstad att vända sig till Expressen och begära en rättelse. Det går alldeles säkert att få in en sådan, om man begär det. Om det är så som ledningen uppgivit till justitieministern, har tidningen syndat bl.a. emot vanlig etik.</textBlock>
    <textBlock ix="829">Jag vill fråga justitieministern: Finns det skäl att tro att det kan ha givits felaktiga uppgifter? Jag ställer denna fråga eftersom Expressen så exakt har återgivit medgivanden från projektledaren.</textBlock>
    <textBlock ix="830">Anf. 161  Justitieminister GUN HELLSVIK (m):</textBlock>
    <textBlock ix="831">Herr talman! För det första har väl Göthe Knutson liksom jag erfarenhet av att det som framstår som exakta citat inte alltid är exakta citat. Men jag har för det andra inte förnekat att det förekom lerduveskytte. När jag hörde talas om den här händelsen såg vi till att få information om den.</textBlock>
    <textBlock ix="832">Det skulle ta för lång tid för mig att beskriva hela händelseförloppet i vilket detta ingick, men helt klart är att en av de intagna -- jag tror att det var en -- fick avlossa skott i samband med detta lerduveskytte.</textBlock>
    <textBlock ix="833">Som jag säger i mitt svar är det min uppfattning att det är svårt att se att skytte och vapenhantering uppfyller kraven på sådant som skall ingå i resocialisering inom kriminalvården.</textBlock>
    <textBlock ix="834">Anf. 162  GÖTHE KNUTSON (m):</textBlock>
    <textBlock ix="835">Herr talman! Jag instämmer helt med justitieministern och tackar för det kompletterande svaret. Eftersom jag har varit journalist under några decennier är jag angelägen om att framhålla att citat skall vara citat och att även kvällstidningarna skall vara mycket noga med att återge sådana, så att det blir rätt.</textBlock>
    <textBlock ix="836">Man ställer här frågan: ''Men varför låter ni dem skjuta med hagelgevär?'' Percy Garpenblad svarar: ''De ska ju någon gång mucka från anstalten. Och de måste ju återanpassas till ett normalt liv.'' Sedan bekräftar han sitt svar med ett ja på frågan ''Genom att skjuta med hagelgevär?''</textBlock>
    <textBlock ix="838">Vidare ställdes frågan: ''Kommmer det att bli fler skjutövningar framöver?'' Svaret från mannen i anstaltsledningen blev: Det här var första och sista gången.''</textBlock>
    <textBlock ix="839">Jag skall be att få avsluta mitt inlägg med att nämna att rikspolischefen Björn Eriksson sade att han anser att vapenutbildning är det sista som de som är intagna på fängelser behöver.</textBlock>
    <textBlock ix="840">Överläggningen var härmed avslutad.</textBlock>
    <textBlock ix="841">26 §  Svar på fråga 1992/93:32 om nämndemäns kunskaper om våldsbrott mot kvinnor</textBlock>
    <textBlock ix="842">Anf. 163  Justitieminister GUN HELLSVIK (m):</textBlock>
    <textBlock ix="843">Herr talman! Ingegerd Sahlström har frågat mig om jag avser att verka för att skärpa nämndemänens kunskaper gällande frågor som rör våld mot kvinnor.</textBlock>
    <textBlock ix="844">Det är självfallet mycket viktigt att nämndemän som skall delta i den dömande verksamheten får den information och utbildning som de behöver för att kunna fullgöra sina uppdrag på bästa sätt.</textBlock>
    <textBlock ix="845">Samtidigt är det viktigt att poängtera att det är som lekmän nämndemännen har sin roll i rättskipningen.</textBlock>
    <textBlock ix="846">När det gäller utbildnings- och informationsinsatserna skall dessa inriktas på själva rättegångsförfarandet. Nämndemännen bör således exempelvis känna till regler som rör sekretess och tystnadsplikt. De skall däremot inte ''utbildas'' till jurister.</textBlock>
    <textBlock ix="847">På Ingegerd Sahlströms fråga vill jag därför svara att jag inte avser att genom några särskilda insatser från rättsväsendets sida verka för att nämndemännens kunskaper ökar beträffande frågor som rör våld mot kvinnor. En annan sak är att kunskapen om våld mot kvinnor rent allmänt kan behöva förbättras i samhället. Här kan exempelvis forskningen verksamt bidra.</textBlock>
    <textBlock ix="848">Anf. 164  INGEGERD SAHLSTRÖM (s):</textBlock>
    <textBlock ix="849">Herr talman! Jag vill först tacka justitieministern för svaret, även om jag inte är speciellt nöjd med det. Anledningen till att jag har ställt frågan är naturligtvis det uppmärksammade målet i Trollhättan. Det är emellertid inte första gången som man kan reagera på en föråldrad kvinnosyn i uttalanden från exempelvis.</textBlock>
    <textBlock ix="850">Jag tror vi alla kommer ihåg att det för bara något år sedan fanns ett mål, det s.k. ''fist-fucking''-målet, som gällde våldspornografi på video. Också då reagerade vi på en kvinnosyn som inte hör hemma år 1992.</textBlock>
    <textBlock ix="851">Nu kan man undra om lagen i det här fallet skall skärpas eller om nämndemänens kunskaper skall skärpas. Jag tycker det är ytterst angeläget att kunskaper om våld mot kvinnor och om våldets orsaker och omfattning fortlöpande förmedlades till dem som är satta att tillämpa lagen, även till lekmännen. Oftast är det så, att en föråldrad kvinnosyn kan ge resultatet att offret skuldbeläggs i stället för förövaren.</textBlock>
    <textBlock ix="852">Jag har också förstått att nämndemannakåren efterlyser utbildningar. I senaste numret av tidningen Nämndemannen såg jag att den yngste nämndemannen i landet, under rubriken Upprörande att inte nya nämndemän får någon utbildning, efterlyste större kunskaper, och då naturligtvis på många fler områden än just på området kvinnosyn.</textBlock>
    <textBlock ix="853">Kan justitieministern tänka sig att på något sätt uppmana organisationer och myndigheter inom rättsväsendet att genomföra fortbildning för att öka kunskapen om våld mot kvinnor?</textBlock>
    <textBlock ix="854">Anf. 165  Justitieminister GUN HELLSVIK (m):</textBlock>
    <textBlock ix="855">Herr talman! Jag tror att Ingegerd Sahlström och jag är helt överens om att kunskapen om våld mot kvinnor måste förbättras i samhället över huvud taget. Jag tror också att vi är överens om att nämndemänen skall representera människor i samhället och att vi måste sätta in vår kraft på att den grupp ur vilken nämndemännen utses skall ges bättre kunskap.</textBlock>
    <textBlock ix="856">Jag vill också säga att rättsväsendet behöver bättre kunskap. I går och i dag startades en utbildning i dessa frågor, med företrädare för i stort sett alla län. Dessa företrädare skall därefter i sin tur föra informationen vidare i sina områden. Det är en tvådagarskurs, arrangerad av bl.a. Rikspolisstyrelsen, och den handlar just om våld mot kvinnor.</textBlock>
    <textBlock ix="857">Det är viktigt för mig att samtidigt poängtera att nämndemännen är allmänföreträdare och att insatser för att öka allmänhetens kunskaper måste göras.</textBlock>
    <textBlock ix="858">Anf. 166  INGEGERD SAHLSTRÖM (s):</textBlock>
    <textBlock ix="859">Herr talman! Jag tror nog att vi i stort sett har samma åsikter. Jag har tagit med mig en tidigare avlämnad proposition kallad Olika på lika villkor, vilken behandlades riksdagsåret 1990/91. I propositionen togs mycket av den här problematiken upp. Kurserna som nu har startat -- vilket jag tycker är fantastiskt bra -- är kanske till en del ett resultat av det arbete som Margot Wallström påbörjade när hon var jämställdhetsminister.</textBlock>
    <textBlock ix="860">Hon påtalade mycket tydligt att det just inom gruppen jurister och åklagare behövdes en fördjupad kunskap. Dessa personer sitter naturligtvis i rätten tack vare sin yrkeskunskap. Men även lekmän behöver en fördjupad kunskap, och det kan väl inte vara fel att ge dem fördjupad kunskap, även om de betraktas som lekmän och inte skall bli jurister eller åklagare. Vi har sett bevis på att synen på våld mot kvinnor behöver skärpas hos vissa av dessa människor.</textBlock>
    <textBlock ix="861">Anf. 167  Justitieminister GUN HELLSVIK (m):</textBlock>
    <textBlock ix="862">Herr talman! Det skadar aldrig med ökad kunskap. Samtidigt tror jag emellertid att vi är överens om att det om vad som skall ingå i viss utbildning inte skall stiftas, eftersom instrumentet lagstiftning är trögt och behovet av utbildning varierar mycket.</textBlock>
    <textBlock ix="863">Dagens princip att chefen för domstolen ansvarar för nämndemännens utbildning kan säkerligen komma att visa resultat i bl.a. den här frågan. Rimligen är det så, att den utbildning som nu ges är ett resultat av en dialog mellan chefen för domstolen och nämndemännen om vad som skall ingå i utbildningen.</textBlock>
    <textBlock ix="864">Anf. 168  INGEGERD SAHLSTRÖM (s):</textBlock>
    <textBlock ix="865">Herr talman! Jag efterlyser i och för sig ingen lag, utan mer medel för att nå ett mål. I riksdagen är vi fler och fler kvinnor, och vi talar mycket om kvinnors makt och rättigheter. Vi talar också mycket om att föra fram kvinnofrågorna. Jag tycker då att det vore bra om en kvinnlig justitieminister uppmuntrade till en sådan här utbildning och också försökte få fram medel till en utbildning i framtiden för nämndemän.</textBlock>
    <textBlock ix="866">Jag tror inte att vi kommer så mycket längre i dag när det gäller det här spörsmålet. Jag lovar emellertid att vi i det socialdemokratiska kvinnoförbundet återkommer för att få fram medel och för att nå ett mål som jag tror att vi alla tycker är viktigt.</textBlock>
    <textBlock ix="867">Anf. 169  Justitieminister GUN HELLSVIK (m):</textBlock>
    <textBlock ix="868">Herr talman! Jag tillhör dem som inte vill lova mer än vad jag kan hålla. De krispaket som har lagts fram innebär inte bara att göra omprioriteringar för att få loss pengar, utan också att göra besparingar totalt sett. Det vore därför inte riktigt hederligt av mig att här lova att få fram medel till den här utbildningen.</textBlock>
    <textBlock ix="869">Anf. 170  INGEGERD SAHLSTRÖM (s):</textBlock>
    <textBlock ix="870">Herr talman! Vi får väl återkomma när det gäller medlen. Åsikten om behovet av kunskap kan vi kanske dela och klart uttala?</textBlock>
    <textBlock ix="871">Anf. 171  Justitieminister GUN HELLSVIK (m):</textBlock>
    <textBlock ix="872">Herr talman! I min inledning sade jag att det är viktigt att vi i samhället ökar kunskapen om misshandlade kvinnor.</textBlock>
    <textBlock ix="873">Överläggningen var härmed avslutad.</textBlock>
    <textBlock ix="874">27 §  Svar på fråga 1992/93:42 om ökat skydd mot våldshotade kvinnor</textBlock>
    <textBlock ix="875">Anf. 172  Justitieminister GUN HELLSVIK (m):</textBlock>
    <textBlock ix="876">Herr talman! Lennart Daléus har frågat mig om regeringen kommer att pröva möjligheten att punktbevaka personer som hotar kvinnor.</textBlock>
    <textBlock ix="877">Låt mig först ge en kort bakgrundsbeskrivning. Regeringen beslutade den 29 april 1992 att en försöksverksamhet med livvaktsskydd för hotade kvinnor skulle inledas. Regeringen anvisade särskilda medel och sade vidare att försöksverksamheten skulle bedrivas inom vissa län.</textBlock>
    <textBlock ix="878">Försöksverksamheten har nu inletts. Den tar självfallet sikte på att ge den utsatta kvinnan det bästa tänkbara skyddet mot sin våldsverkare.</textBlock>
    <textBlock ix="879">Den fråga som Lennart Daléus i dag ställer är densamma som han ställde för cirka ett år sedan. Jag svarar i dag på samma sätt som den gången, nämligen att punktbevakning av de våldsverkande männen utan tvivel skulle vara det mest tilltalande sättet att skydda de utsatta kvinnorna på, så till vida att den hotade kvinnan inte själv besväras av säkerhetsåtgärderna. Det är emellertid, som jag ser det, betydligt svårare att garantera att kvinnan verkligen har ett tillräckligt skydd med den metoden.</textBlock>
    <textBlock ix="880">Enligt uppgift från polisen är punktbevakning av en person som inte vill medverka till det mycket svårt och resurskrävande. Personen kan ju på olika sätt skaka av sig sin bevakning och då komma åt kvinnan innan man har hunnit ställa annat skydd till hennes förfogande. Det är självfallet mycket säkrare att erbjuda den utsatta kvinnan ett livvaktsskydd.</textBlock>
    <textBlock ix="881">Inom ramen för den pågående försöksverksamheten får nu polisen tillsammans med de kvinnor som är i behov av skydd mot sina våldsverkare möjlighet att pröva olika metoder. Av regeringsuppdraget framgår nämligen att polisen särskilt skall beakta kvinnans krav och önskemål på utförandet av livvaktsskyddet. Det finns, föreställer jag mig, en mängd olika sätt att utforma skyddet på. Inget hindrar i och för sig att polisen exempelvis kombinerar ett livvaktsskydd med en punktbevakning av en särskilt farlig person. Det är emellertid en fråga som bara kan och skall bedömas av polisen.</textBlock>
    <textBlock ix="882">Då Lennart Daléus, som framställt frågan, anmält att han var förhindrad att närvara vid sammanträdet, medgav förste vice talmannen att Karin Starrin i stället fick delta i överläggningen.</textBlock>
    <textBlock ix="883">Anf. 173  KARIN STARRIN (c):</textBlock>
    <textBlock ix="884">Herr talman! På grund av att Lennart Daléus är förhindrad att vara här i kammaren i kväll har jag fått tillstånd att ta emot svaret. Jag vill tacka för svaret. Den här frågan är en integritetsfråga. Är det den utsatta kvinnans integritet som skall inskränkas, eller är det våldsmannens? Det här är en viktig fråga i jämställdhetsdebatten, i självständighetsdebatten.</textBlock>
    <textBlock ix="885">Det är viktigt att återigen sätta fingret på det hela, eftersom vi ser att många kvinnor inte vill välja det alternativ som den här försöksverksamheten går ut på, nämligen en bevakning. Samhällets syn måste vara, menar jag, att i första hand bevaka den som utövar våld. Som en sista åtgärd är det naturligtvis väldigt viktigt att kvinnan kan ges en trygghet medelst bevakning, men det måste ändå vara ett sista steg.</textBlock>
    <textBlock ix="886">Jag vet mycket väl att justitieministern tidigare har svarat på den här frågan, eftersom det här förslaget fanns med i propositionen förra året. Justitieministern svarade då att en del i prövningen som självfallet måste göras är att också punktbevaka våldsmännen. Min fråga är egentligen en uppföljningsfråga: Har justitieministern beaktat den här lösningen vid bedömningen av ett totalt ökat rättsskydd?</textBlock>
    <textBlock ix="887">Anf.  174 Justitieminister GUN HELLSVIK (m):</textBlock>
    <textBlock ix="888">Herr talman! Den frågan finns hela tiden med vid bedömningen. Precis som Karin Starrin sade är livvaktsskyddet för kvinnor den sista åtgärden, dvs. när inget annat hjälper.</textBlock>
    <textBlock ix="889">Jag kan nämna vårt arbete på att undersöka möjligheten till elektronisk övervakning, en övervakningsmetod som i och för sig är väl känd men som i debatten kanske inte har kopplats till de här sammanhangen. Den dag som vi får möjlighet till elektronisk övervakning -- om vi nu får det -- kan vi med större trygghet för kvinnan punktbevaka man som utgör hot mot kvinna. Den möjligheten finns inte i dag, men en utredning i denna fråga tillsattes förra vintern.</textBlock>
    <textBlock ix="890">Anf. 175  KARIN STARRIN (c):</textBlock>
    <textBlock ix="891">Herr talman! Min följdfråga måste då bli hur länge det dröjer tills vi får den tekniska utrustningen, så att vi kan ha denna typ av punktbevakning. Svaret är en aning defensivt. Vi ger upp och säger klart ut att vi inte har tillräckliga resurser att punktbevaka våldsmännen. Justitieministern överlåter till polisen att finna de kombinerade lösningarna.</textBlock>
    <textBlock ix="892">Det är på sin plats att regeringen gör klara uttalanden att det i första rummet är kvinnan som skall skyddas. Hon skall veta att det inte är hon som skall bevakas hela tiden. Hennes säkerhet ställs mot mannens nya och återkommande försök.</textBlock>
    <textBlock ix="893">Anf. 176  Justitieminister GUN HELLSVIK (m):</textBlock>
    <textBlock ix="894">Herr talman! Regeringen har mycket tydligt uttalat målen. När vi gav uppdraget med livvaktsskydd sade vi mycket tydligt att man särskilt skall beakta kvinnans krav och önskemål, vilket innebär att om kvinnan önskar annan form, skall man också försöka med det.</textBlock>
    <textBlock ix="895">Självfallet är det en fråga om resurser, räknat i pengar. Men det är inte bara en resursfråga. Det är också en fråga om hur man rent praktiskt kan garantera att en man som icke vill bli bevakad kommer att kunna bevakas fullt ut och icke utgöra ett hot mot kvinnan. Det kanske jag inte sade tillräckligt tydligt i svaret. Vi vet av egna och av andras erfarenheter att det inte alltid är som man kan lämna full garanti, hur skicklig man än är. I vetskap om detta kan en del kvinnor uppleva större trygghet om de har egna livvakter.</textBlock>
    <textBlock ix="896">Anf. 177  KARIN STARRIN (c):</textBlock>
    <textBlock ix="897">Herr talman! Då måste jag fråga justitieministern om vi kan lämna full garanti för kvinnan med livvaktsskydd. Vi måste också se till tredje part. Det kan vara barn eller andra släktingar. Det kan finnas flera omständigheter som gör det svårt att bara med en livvakt ge ett fullständigt rättsskydd, en fullständig garanti. Om kvinnans önskemål skulle vara att man i stället punktbevakar mannen, kan den lösningen då tillgripas?</textBlock>
    <textBlock ix="898">Anf. 178  Justitieminister GUN HELLSVIK (m):</textBlock>
    <textBlock ix="899">Herr talman! Det är inget nytt. Punktbevakning av männen förekommer och har förekommit innan denna försöksverksamhet kom i gång. För en del kvinnor har detta inte upplevts som tillräckligt säkert.</textBlock>
    <textBlock ix="900">Självklart kan man aldrig garantera absolut säkerhet. Men det är också frågan om en känsla av trygghet, att i vart fall allt som är möjligt att göra är gjort.</textBlock>
    <textBlock ix="901">Överläggningen var härmed avslutad.</textBlock>
    <textBlock ix="902">28 §  Avsägelser</textBlock>
    <textBlock ix="903">Förste vice talmannen meddelade att Sören Lekberg (s) avsagt sig uppdraget att vara ledamot i konstitutionsutskottet.</textBlock>
    <textBlock ix="904">Kammaren biföll denna avsägelse.</textBlock>
    <textBlock ix="905">Förste vice talmannen meddelade att Johan Lönnroth (v) avsagt sig uppdraget att vara suppleant i konstitutionsutskottet.</textBlock>
    <textBlock ix="906">Kammaren biföll denna avsägelse.</textBlock>
    <textBlock ix="907">Förste vice talmannen meddelade att Lars Werner (v) avsagt sig att vara suppleant i justitieutskottet.</textBlock>
    <textBlock ix="908">Kammaren biföll denna avsägelse.</textBlock>
    <textBlock ix="909">Förste vice talmannen meddelade att Bengt Hurtig (v) avsagt sig uppdraget att vara suppleant i trafikutskottet.</textBlock>
    <textBlock ix="910">Kammaren biföll denna avsägelse.</textBlock>
    <textBlock ix="911">Förste vice talmannen meddelade att Karl-Erik Persson (v) avsagt sig uppdraget att vara suppleant i arbetsmarknadsutskottet.</textBlock>
    <textBlock ix="912">Kammaren biföll denna avsägelse.</textBlock>
    <textBlock ix="913">29 §  Anmälan om kompletteringsval till vissa utskott</textBlock>
    <textBlock ix="914">Förste vice talmannen meddelade att på grund av uppkomna vakanser hade</textBlock>
    <textBlock ix="915">dels Socialdemokratiska riksdagsgruppen anmält Hans Göran Franck som ny ledamot i konstitutionsutskottet efter Sören Lekberg, Sören Lekberg som ny ledamot i bostadsutskottet efter Ulf Lönnqvist, Björn Ericson som ny suppleant i bostadsutskottet efter Sören Lekberg och Alf Eriksson som ny suppleant i utrikesutskottet efter Ulla-Britt Åbark,</textBlock>
    <textBlock ix="916">dels Vänsterpartiets riksdagsgrupp anmält Bengt Hurtig som ny suppleant i konstitutionsutskottet efter Johan Lönnroth, Johan Lönnroth som ny suppleant i finansutskottet efter Lars-Ove Hagberg, John Andersson som ny suppleant i justitieutskottet efter Lars Werner, Karl-Erik Persson som ny suppleant i trafikutskottet efter Bengt Hurtig och Hans Andersson som ny suppleant i arbetsmarknadsutskottet efter Karl- Erik Persson.</textBlock>
    <textBlock ix="917">Förste vice talmannen förklarade valda till</textBlock>
    <textBlock ix="918">ledamot i konstitutionsutskottet</textBlock>
    <textBlock ix="919">Hans Göran Franck (s)</textBlock>
    <textBlock ix="920">ledamot i bostadsutskottet</textBlock>
    <textBlock ix="921">Sören Lekberg (s)</textBlock>
    <textBlock ix="922">suppleant i konstitutionsutskottet</textBlock>
    <textBlock ix="923">Bengt Hurtig (v)</textBlock>
    <textBlock ix="924">suppleant i finansutskottet</textBlock>
    <textBlock ix="925">Johan Lönnroth (v)</textBlock>
    <textBlock ix="926">suppleant i justitieutskottet</textBlock>
    <textBlock ix="927">John Andersson (v)</textBlock>
    <textBlock ix="928">suppleant i utrikesutskottet</textBlock>
    <textBlock ix="929">Alf Eriksson (s)</textBlock>
    <textBlock ix="930">suppleant i trafikutskottet</textBlock>
    <textBlock ix="931">Karl-Erik Persson (v)</textBlock>
    <textBlock ix="932">suppleant i arbetsmarknadsutskottet</textBlock>
    <textBlock ix="933">Hans Andersson (v)</textBlock>
    <textBlock ix="934">suppleant i bostadsutskottet</textBlock>
    <textBlock ix="935">Björn Ericson (s)</textBlock>
    <textBlock ix="936">30 §  Ledighet</textBlock>
    <textBlock ix="937">Förste vice talmannen meddelade att Stina Eliasson (c) ansökt om ledighet för FN-uppdrag under tiden den 15 oktober--den 19 november.</textBlock>
    <textBlock ix="938">Kammaren biföll denna ansökan.</textBlock>
    <textBlock ix="939">Förste vice talmannen anmälde att Erik Artur Egervärn (c) skulle tjänstgöra som ersättare för Stina Eliasson.</textBlock>
    <textBlock ix="940">31 §  Justering av protokoll</textBlock>
    <textBlock ix="941">Justerades protokollen för den 6 och 7 oktober.</textBlock>
    <textBlock ix="942">32 §  Hänvisning av ärenden till utskott</textBlock>
    <textBlock ix="943">Föredrogs och hänvisades</textBlock>
    <textBlock ix="944">Propositionerna</textBlock>
    <textBlock ix="945">1992/93:10 till kulturutskottet</textBlock>
    <textBlock ix="946">1992/93:21 till näringsutskottet</textBlock>
    <textBlock ix="947">1992/93:27 till lagutskottet</textBlock>
    <textBlock ix="948">1992/93:41 till finansutskottet</textBlock>
    <textBlock ix="949">1992/93:43 till socialutskottet</textBlock>
    <textBlock ix="950">Motionerna</textBlock>
    <textBlock ix="951">1992/93:U1--U8 till utrikesutskottet</textBlock>
    <textBlock ix="952">33 §  Bordläggning</textBlock>
    <textBlock ix="953">Anmäldes och bordlades</textBlock>
    <textBlock ix="954">Propositionerna</textBlock>
    <textBlock ix="955">1992/93:33 Märkning av textilier</textBlock>
    <textBlock ix="956">1992/93:34 Märkning av hushållsapparater</textBlock>
    <textBlock ix="957">Skrivelse</textBlock>
    <textBlock ix="958">1992/93:44 Hemlig teleavlyssning och hemlig teleövervakning vid förundersökning i brottmål under år 1991</textBlock>
    <textBlock ix="959">34 § Anmälan om interpellationer</textBlock>
    <textBlock ix="960">Anmäldes att följande interpellationer framställts</textBlock>
    <textBlock ix="961">den 7 oktober</textBlock>
    <textBlock ix="962">1992/93:6 av Sten Andersson i Malmö (m) till kulturministern om flyktingpolitiken:</textBlock>
    <textBlock ix="963">Sveriges ekonomi befinner sig, främst tack vare gamla försyndelser, i en ytterst besvärlig kris. Den stora allmänheten kommer på olika sätt att ''drabbas'' av i och för sig besvärliga, men samtidigt absolut nödvändiga neddragningar. Sker inte detta kommer vårt lands förmåga att på sikt bibehålla en generell ekonomisk välfärd att försvinna.</textBlock>
    <textBlock ix="964">I detta läge är det dock ytterligt förvånansvärt att Sverige även fortsättningsvis verkar behålla en asylpolitik vilken i stort saknar motstycke i Europa. Med tanke på antalet asylsökande till Sverige jämfört med övriga länder i Norden är det uppenbart att vårt land är mer lockande. Hur länge har vi råd med detta och då särskilt med hänsyn till de stora besparingar den svenska allmänheten nu måste acceptera?</textBlock>
    <textBlock ix="965">Under de senaste åren har asylbeviljningarna varit sådana att endast en minoritet har varit konventionsflyktingar. Ett stort antal utlänningar, vilka erhållit tillstånd att komma till Sverige, har utgjorts av anhöriga till redan asylbeviljade. Detta är en egendomlig situation. Hur kan en person som lidit svårt under politisk förföljelse så lätt få ut anhöriga från det land man flytt ifrån? Frågan är berättigad.</textBlock>
    <textBlock ix="966">Regeringen har beslutat om rätt för asylsökande att under vissa förutsättningar tillåtas arbeta under utredningstiden. Detta går tvärt emot vad som gäller för övriga Europa och är för övrigt knappast pedagogiskt riktigt mot bakgrund av vår arbetsmarknadssituation.</textBlock>
    <textBlock ix="967">Ett regeringsförslag är ute på remiss som i praktiken innebär att barn inte kan tagas i förvar i avvaktan på avvisning/utvisning. Mot detta förslag har sakkunniga instanser som Invandrarverket och Rikspolisstyrelsen riktat stark kritik.</textBlock>
    <textBlock ix="968">Kan en utländsk kvinna, som dömts i Sverige till fängelsestraff och därefter utvisning men som under fängelsetiden fött ett barn, utvisas mot sin vilja om förslaget om förbud att ta barn i förvar blir verklighet?</textBlock>
    <textBlock ix="969">Vilka skäl finns för att Sverige i motsats till övriga Europa tillåter vissa asylsökande att arbeta under utredningstiden?</textBlock>
    <textBlock ix="970">Är statsrådet berett medverka till en förändring av asylpolitiken så att asyl i huvudsak endast beviljas konventionsflyktingar?</textBlock>
    <textBlock ix="971">den 12 oktober</textBlock>
    <textBlock ix="972">1992/93:7 av Elvy Söderström (s) till kommunikationsministern om en ny bro över Ångermanälven:</textBlock>
    <textBlock ix="973">Under natten till fredagen den 8 maj fick Sandöbron akut stängas för all tung trafik. Vid brons södra fäste hade ett stort hål uppstått i den norrgående vägbanan, med över en meter i diameter. Alla fordon över 4 ton fick dirigeras över Hammarbron vilket innebar flera mils omväg.</textBlock>
    <textBlock ix="974">Än en gång tvingas vi nu konstatera att Sandöbron är i ett mycket dåligt skick. Tisdagen den 6 oktober kunde vi läsa följande rubrik i Nya Norrland: ''Sandöbron måste repareras igen.''</textBlock>
    <textBlock ix="975">En ny bro över Ångermanälven är en av de viktigaste infrastrukturella satsningarna i Norrland. Därför avsatte den socialdemokratiska regeringen, i augusti 1991, 2 miljarder kronor till en ny bro.</textBlock>
    <textBlock ix="976">I mars 1992 beslöt den nuvarande regeringen att dessa 2 miljarder skulle användas till andra objekt i Sverige. Från riksdagens talarstol lovade kommunikationsministern att komma tillbaka till Vedabron.</textBlock>
    <textBlock ix="977">Nu är det hög tid att regeringen återkommer.</textBlock>
    <textBlock ix="978">Irritationen över regeringens tystnad, när det gäller en ny bro över Ångermanälven, är i dag stor i Västernorrland och övriga delar av norra Sverige.</textBlock>
    <textBlock ix="979">Västernorrland har en mycket hög arbetslöshet, inte minst bland byggnadsarbetarna. På både lång och kort sikt är en ny bro över Ångermanälven ett av de viktigaste objekten för sysselsättningen i länet och regionen.</textBlock>
    <textBlock ix="980">Vilka åtgärder ämnar kommunikationsministern vidta för att påskynda byggandet av en ny bro över Ångermanälven?</textBlock>
    <textBlock ix="981">35 §  Kammaren åtskildes kl. 19.22.</textBlock>
    <textBlock ix="982">Förhandlingarna leddes</textBlock>
    <textBlock ix="983">av andre vice talmannen från sammanträdet början t.o.m. ajourneringen kl. 16.34 och</textBlock>
    <textBlock ix="984">av förste vice talmannen därefter till sammanträdets slut.</textBlock>
  </contentBlock>
</protocol>
