<protocol id="prot-199293--58">
  <contentBlock ix="0">
    <textBlock ix="0">1 §  Meddelande om information från regeringen</textBlock>
    <textBlock ix="1">Anf. 1  FÖRSTE VICE TALMANNEN:</textBlock>
    <textBlock ix="2">Jag får meddela att vid kammarens sammanträde torsdagen den 11 februari kl. 14.30 lämnar statsminister Carl Bildt (m) information om de svensk-ryska förbindelserna.</textBlock>
    <textBlock ix="3">2 §  Ny riksdagsledamot</textBlock>
    <textBlock ix="4">Upplästes och lades till handlingarna följande från Valprövningsnämnden inkomna</textBlock>
    <textBlock ix="5">Berättelse om granskning av bevis för riksdagsledamot och ersättare för riksdagsledamöter</textBlock>
    <textBlock ix="6">Till Valprövningsnämnden har från Riksskatteverket inkommit bevis om att Krister Örnfjäder (s), Västervik, utsetts till ny ledamot av riksdagen fr.o.m. den 26 januari 1993 sedan Birger Rosqvist (s) avlidit.</textBlock>
    <textBlock ix="7">Till ersättare för riksdagsledamöter har utsetts Eva Hjertqvist, Kalmar, Nils-Erik Gustavsson, Högsby, och Håkan Juholt, Oskarshamn (alla s).</textBlock>
    <textBlock ix="8">Valprövningsnämnden har denna dag granskat bevisen och därvid funnit att de blivit utfärdade i enlighet med 15 kap. 1 § vallagen.</textBlock>
    <textBlock ix="9">Stockholm den 28 januari 1993</textBlock>
    <textBlock ix="10">Lars Tottie</textBlock>
    <textBlock ix="11">Sven-Georg Grahn</textBlock>
    <textBlock ix="12">(Se även prot. 57 1 §.)</textBlock>
    <textBlock ix="13">3 §  Avsägelse</textBlock>
    <textBlock ix="14">Förste vice talmannen meddelade att Odd Engström (s) anhållit om att fr.o.m. den 10 februari 1993 bli entledigad från uppdraget som ledamot av riksdagen.</textBlock>
    <textBlock ix="15">Kammaren biföll denna avsägelse.</textBlock>
    <textBlock ix="16">4 §  Meddelande om ändrad partitillhörighet</textBlock>
    <textBlock ix="17">Förste vice talmannen anmälde att Lars Andersson fr.o.m. den 28 januari återinträtt i Ny demokrati.</textBlock>
    <textBlock ix="18">5 § Anmälan om frågor</textBlock>
    <textBlock ix="19">Anmäldes att följande frågor framställts</textBlock>
    <textBlock ix="20">den 29 januari</textBlock>
    <textBlock ix="21">1992/93:344 av Karl-Gösta Svenson (m) till arbetsmarknadsministern om användning av arbetslösa i statligt finansierade byggprojekt:</textBlock>
    <textBlock ix="22">Enligt uppgifter i olika tidningar tvingas byggföretag säga upp egen personal och anställa arbetslösa för att få utföra statligt finansierade byggprojekt.</textBlock>
    <textBlock ix="23">Det har förekommit att ett byggföretag lämnat in anbud på flera byggprojekt i offentlig regi. En förutsättning för att företaget skall komma i fråga för något av projekten är att de anställer byggnadsarbetare som anvisas av arbetsförmedlingen. Det kan betyda att företaget måste sparka anställda för att ge plats åt anvisade arbetslösa.</textBlock>
    <textBlock ix="24">Om dessa uppgifter är korrekta, kan vi då förvänta oss att regeringen vidtager åtgärder som ändrar på dessa absurda bestämmelser?</textBlock>
    <textBlock ix="25">den 1 februari</textBlock>
    <textBlock ix="26">1992/93:345 av Gullan Lindblad (m) till justitieministern om sexuella övergrepp mot barn:</textBlock>
    <textBlock ix="27">Göta hovrätt har nyligen i en dom friat en man från tingsrättens dom grov våldtäkt, därför att en åttaårig flicka inte gjort tillräckligt motstånd. Mannen har i stället dömts till ett lindrigare straff för sexuellt umgänge med barn.</textBlock>
    <textBlock ix="28">Det finns ingen som helst förmildrande omständighet när en vuxen man förgriper sig sexuellt på ett litet barn och många människor är med rätta bestörta över att tingsrättens dom frångicks i detta fall.</textBlock>
    <textBlock ix="29">Vilka lagändringar är justitieministern beredd att vidtaga för att få lagen i bättre överensstämmelse med svenska folkets rättsmedvetande i ett fall som det ovan relaterade?</textBlock>
    <textBlock ix="30">1992/93:346 av Göthe Knutson (m) till justitieministern om sexuella övergrepp mot barn:</textBlock>
    <textBlock ix="31">Hur är det möjligt att en hovrätt kan resonera så som skett när man sänkt straffet från fyra till blott ett och ett halvt års fängelse för den äldre man som begått våldtäkt mot en åttaårig flicka? Göta hovrätt betvivlar inte det grova sexuella övergreppet men anser att barnet ''inte gjort tillräckligt motstånd''.</textBlock>
    <textBlock ix="32">Efter denna häpnadsväckande slutsats anser sig hovrättens majoritet icke finna stöd i brottsbalkens 6:e kapitel för tingsrättens straffmätning mot den vidriga gärningen.</textBlock>
    <textBlock ix="33">Att riksdagen så sent som i fjol höjde rekvisitet och straffskalorna för sexuella övergrepp mot barn hjälpte tydligen inte när ledamöter i Göta hovrätt tolkade lagen.</textBlock>
    <textBlock ix="34">Någonting måste nu göras för att våldtäkter och andra sexuella övergrepp mot barn inte flera gånger ska kunna missbedömas med så upprörande milt straff som i det aktuella fallet.</textBlock>
    <textBlock ix="35">Vilka åtgärder är justitieministern beredd vidta för att göra lagstiftningen mera adekvat och lättolkad när det gäller sexuella övergrepp mot barn?</textBlock>
    <textBlock ix="36">1992/93:347 av Kent Carlsson (s) till justitieministern om det s.k. Norrköpingsbrevet om befarad aktion mot Palme:</textBlock>
    <textBlock ix="37">Ett par veckor innan mordet på Olof Palme genomfördes ett möte på polishuset i Norrköping. Vid mötet hade, enligt vissa uppgifter, förekommit resonemang om en aktion mot statsministern. En av deltagarna vid mötet tog senare kontakt med det socialdemokratiska kommunalrådet i Norrköping, som dock inte vidarebefordrade dessa uppgifter till det socialdemokratiska partiet eller regeringen.</textBlock>
    <textBlock ix="38">Uppgiftslämnaren tog ett år senare kontakt med den lokala SÄPO-chefen i Norrköping och överlämnade en skriftlig redogörelse för mötet. Denne vidarebefordrade brevet till SÄPO i Stockholm. Brevet vidarebefordrades dock aldrig från SÄPO till spaningsledningen. Palmegruppen fick genom massmedierna vetskap om att skrivelsen existerade och begärde att SÄPO skulle överlämna denna till spaningsgruppen.</textBlock>
    <textBlock ix="39">SÄPO har trots denna begäran inte lämnat över uppgifterna. Man hävdar att man inte kan hitta skrivelsen! Detta framstår som ytterst märkligt -- en statlig myndighet som inte kan hålla reda på inkommande handlingar som dessutom är så viktiga.</textBlock>
    <textBlock ix="40">Jag vill därför fråga justitieministern vad hon avser att vidta för åtgärder för att spaningsledningen ska få tillgång till skrivelsen från Norrköping.</textBlock>
    <textBlock ix="41">1992/93:348 av Gustaf von Essen (m) till kulturministern om våld mellan flyktingar på förläggningar:</textBlock>
    <textBlock ix="42">De senaste veckorna har uppgifter om ökat våld och motsättningar mellan olika flyktinggrupper på Invandrarverkets förläggningar rapporterats. Inte minst har våld och övergrepp ägt rum mellan olika etniska grupper från det forna Jugoslavien.</textBlock>
    <textBlock ix="43">Det är ytterst allvarligt om människor som flyr krig och förföljelse tar med sig ''konflikter'' till Sverige. Det är inget vi kan eller får acceptera. Gör vi det riskerar vi nämligen att hamna i en ohållbar situation där olika etniska grupper ''krigar'' mot varandra i vårt eget land. De uppblossade konflikterna måste därför stoppas i sin linda.</textBlock>
    <textBlock ix="44">Därför vill jag fråga statsrådet vilka åtgärder regeringen ämnar vidta för att stoppa våldet mellan flyktingar på förläggningar.</textBlock>
    <textBlock ix="45">1992/93:349 av Ian Wachtmeister (nyd) till justitieministern om utskrivning av personer som dömts till sluten psykiatrisk vård:</textBlock>
    <textBlock ix="46">En person ströp sin mor och dömdes till sluten psykiatrisk vård. Efter ett år friskförklaras han och sätts på fri fot. Till råga på allt får mördaren ärva en halv miljon kronor efter sitt offer. Systern upplever ett starkt hot från honom och tvingas leva i ständig fruktan för sitt liv.</textBlock>
    <textBlock ix="47">Ny demokrati har under två års tid påpekat det sjuka i att potentiella och faktiska brottslingar vårdas och belönas, medan straffet drabbar brottsoffren.</textBlock>
    <textBlock ix="48">Min fråga är: När skall regeringen vakna och inse att hela brottsbalken och särskilt påföljdssystemet måste ses över så att oskyldiga människors säkerhet går före vården av mördare?</textBlock>
    <textBlock ix="49">Ärendet brådskar.</textBlock>
    <textBlock ix="50">1992/93:350 av Eva Zetterberg (v) till justitieministern om utbildning av domare och advokater om barns behov och utveckling:</textBlock>
    <textBlock ix="51">För en vecka sedan beslöt Göta hovrätt att ändra en tingsrättsdom vad gäller bl.a. våldtäkt av en 8-årig flicka. Många människor i vårt land har blivit oerhört upprörda över att hovrätten kraftigt sänkt straffet för en vuxen mans avskyvärda övergrepp på flera små barn.</textBlock>
    <textBlock ix="52">Med anledning av detta kan frågan om det inte finns brister i lagstiftningen ställas. Men det är också väl känt att domare och advokater ofta saknar tillräcklig kunskap om barn. Detta har i massmedierna framställts som en tänkbar anledning till att hovrättens majoritet resonerat som den gjort i domen.</textBlock>
    <textBlock ix="53">Jag vill därför fråga justitieministern:</textBlock>
    <textBlock ix="54">Avser regeringen initiera ökade utbildningsinsatser om barns behov och utveckling bland domare och advokater?</textBlock>
    <textBlock ix="55">1992/93:351 av Björn Samuelson (v) till kommunikationsministern om järnvägsförbindelsen Stockholm--Oslo via Kil-- Charlottenberg:</textBlock>
    <textBlock ix="56">Oron ökar för järnvägsförbindelsen mellan Stockholm och Oslo via Kil--Charlottenberg. Den negativa utvecklingen oroar även mig.</textBlock>
    <textBlock ix="57">Indragningar planeras, nödvändiga investeringar ligger flera år framåt i tiden, godstrafiken sätts på undantag. Sträckan Kil--Charlottenberg-- Kongsvinger--Oslo utgör en bas för kommunikationerna både i Värmland och Hedmark.</textBlock>
    <textBlock ix="58">Jag vill därför fråga kommunikationsministern:</textBlock>
    <textBlock ix="59">Vad planerar regeringen vidta för åtgärder för att behålla trafiken via Kil--Arvika--Charlottenberg på svensk sida?</textBlock>
    <textBlock ix="60">1992/93:352 av Berith Eriksson (v) till kulturministern om stöd till våldtäktsoffer i Bosnien:</textBlock>
    <textBlock ix="61">Uppgifterna om systematiskt användande av våldtäkt mot kvinnor i Bosnien som ett led i etniska rensningar är belagda på ett sådant sätt att det inte finns några tvivel om att de är korrekta. Den exakta siffran går givetvis inte att fastställa. Bosniens regering uppskattar antalet offer till 60 000, EG:s undersökningskommission uppskattar antalet till omkring 20 000.</textBlock>
    <textBlock ix="62">Övergreppens vidrighet saknar motstycke. EG:s utrikesministrar beslutade vid sitt möte den 2 februari att EG skall hjälpa offren för massvåldtäkterna.</textBlock>
    <textBlock ix="63">Jag vill därför fråga:</textBlock>
    <textBlock ix="64">Vilka åtgärder är regeringen beredd att vidta för att också Sverige skall lämna bidrag till vård och stöd för massvåldtäkternas offer?</textBlock>
    <textBlock ix="65">den 4 februari</textBlock>
    <textBlock ix="66">1992/93:353 av Margareta Viklund (kds) till justitieministern om utbildning av personal som handlägger ärenden om våld mot barn:</textBlock>
    <textBlock ix="67">En dom nyligen vid Göta hovrätt har upprört en stor del av Sveriges befolkning. Domen gällde enligt Tingsrätten ett våldtäktsbrott mot en flicka, som var 8 år då brottet utfördes. Hovrätten ändrade domen till sexuellt umgänge med barn och mannen fick ett lindrigare straff.</textBlock>
    <textBlock ix="68">Eftersom domstolarna dömer så olika kan det finnas anledning att se över utbildningen av den personal som handlägger ärenden där våld mot barn ingår inklusive de domare som dömer i sådana mål, så att de förstår barns uttryckssätt i olika åldrar.</textBlock>
    <textBlock ix="69">Finns det någon plan för utbildning av de olika yrkesgrupper, t.ex. poliser, psykologer, jurister, domare, advokater, barnhälsovårdspersonal, socialarbetare, som har att göra med barn i svåra situationer?</textBlock>
    <textBlock ix="70">1992/93:354 av Elvy Söderström (s) till arbetsmarknadsministern om tåget X12:</textBlock>
    <textBlock ix="71">Sedan ett år tillbaka är produktionen vid ABB Railcar i Örnsköldsvik nedläggningshotad. Om inte företaget får ytterligare beställningar under våren 1993 kommer ett varsel på ytterligare 250 personer att drabba orten. Läggs ABB Railcars verksamhet ner kommer detta dessutom att få stora negativa konsekvenser för underleverantörerna på orten.</textBlock>
    <textBlock ix="72">I nuvarande arbetsmarknadssituation måste en nedläggning av ABB Railcar förhindras. Arbetslösheten är redan nu katstrofalt hög. En möjlighet att förhindra detta är att SJ utnyttjar sin option på regionaltåget X12, som tillverkas av ABB Railcar i Örnsköldsvik.</textBlock>
    <textBlock ix="73">Behoven av nya regional- och förortståg, spårvagnar och tunnelbanevagnar är fortsatt stort i Sverige, men på grund av det ekonomiska läget senarelägger trafikbolagen sina investeringar. Därför bör trafikbolagen stimuleras att i stället tidigarelägga sina beställningar och ges stöd för de merkostnader som uppstår.</textBlock>
    <textBlock ix="74">Min fråga:</textBlock>
    <textBlock ix="75">Är arbetsmarknadsministern beredd att verka för att SJ ges möjlighet att utnyttja sin option på regionaltåget X12?</textBlock>
    <textBlock ix="76">1992/93:355 av Berndt Ekholm (s) till kommunikationsministern om riksväg 41:</textBlock>
    <textBlock ix="77">Strax före valet 1991 anslog den socialdemokratiska regeringen 100 miljoner kronor av sysselsättningsmedel för att påbörja utbyggnaden av riksväg 41.</textBlock>
    <textBlock ix="78">För dessa medel har nu bl.a. flera broar byggts. Pengarna räcker till att hålla i gång byggarbetena till sommaren -93. Trots påstötningar bl.a. från kommunen har den borgerliga regeringen inte anslagit några ytterligare medel, t.ex. pengar för att hålla byggsysselsättningen uppe.</textBlock>
    <textBlock ix="79">Om inga ytterligare medel snarast anvisas kommer projektet att avbrytas. Det innebär att det finns gott om broar, men ingen ny riksväg. Det är kapitalförstöring.</textBlock>
    <textBlock ix="80">Avser kommunikationsministern medverka till att beslut tas om ytterligare medel, så att utbyggnaden av riksväg 41 kan ske i en följd utan avbrott?</textBlock>
    <textBlock ix="81">1992/93:356 av Ulf Melin (m) till arbetsmarknadsministern om arbetsmarknadsmedel till arbetslösa byggnadsarbetare:</textBlock>
    <textBlock ix="82">Det finns länsarbetsnämnder som anslår särskilda medel för att sysselsätta arbetslösa byggnadsarbetare. Man anslår pengarna i en s.k. ROT-fond och principen är att länsarbetsnämnden står för 60 procent av lönen och byggherren, om det är en kommun, ett landsting, en förening etc., för de resterande 40 procenten. Gränsen har satts vid 1 000 kronor per dag och arbetsförmedlingen anvisar personal. Tanken bakom är att framför allt kommuner, via stimulansen, skall tidigarelägga omoch tillbyggnader.</textBlock>
    <textBlock ix="83">Det har emellertid visat sig att även om exempelvis kommuner haft med objekten i sina planer har man ändå sökt och fått dessa bidrag. Följden av systemet blir att man minskar de ''reguljära'' uppdragen, vilket i sin tur innebär att företag som lägger in anbud på dessa objekt måste friställa egen personal för att sedan ta in personal som arbetsförmedlingen anvisar.</textBlock>
    <textBlock ix="84">Vilka åtgärder ämnar statsrådet vidta för att eliminera denna effekt?</textBlock>
    <textBlock ix="85">1992/93:357 av Barbro Westerholm (fp) till justitieministern om sexuella övergrepp mot barn:</textBlock>
    <textBlock ix="86">Göta hovrätt har nyligen ådömt en man lindrigare straff för våldtäkt än tingsrätten. Fallet gällde en 8- årig flicka. Skälet till det lindrigare straffet var att flickan inte gjort tillräckligt motstånd och att våldtäkten därför inte bedömdes som grov.</textBlock>
    <textBlock ix="87">Ett sexuellt övergrepp på ett barn är alltid grovt vare sig barnet gör motstånd eller ej. Om lagstiftningen inte är tydlig nog på den punkten bör den ändras.</textBlock>
    <textBlock ix="88">Med anledning av det ovan anförda vill jag ställa följande fråga:</textBlock>
    <textBlock ix="89">Vilka åtgärder är justitieministern beredd att vidta för att lagen bättre skall överensstämma med brottets svårighetsgrad och det allmänna rättsmedvetandet?</textBlock>
    <textBlock ix="90">1992/93:358 av Lennart Daléus (c) till justitieministern om sexuella övergrepp mot barn:</textBlock>
    <textBlock ix="91">En man har begått ett sexuellt övergrepp på en 8- årig flicka. Göta hovrätt har nu mildrat tingsrättens tidigare dom. Göta hovrätt motiverar sitt beslut med att flickan inte gjort tillräckligt motstånd.</textBlock>
    <textBlock ix="92">Ett sexuellt förgripande av detta slag på barn av en vuxen person måste rimligen alltid betraktas som en våldtäkt.</textBlock>
    <textBlock ix="93">Vilka åtgärder avser regeringen att vidta för att korrigera den aktuella lagstiftningen?</textBlock>
    <textBlock ix="94">1992/93:359 av Kjell Ericsson (c) till arbetsmarknadsministern om företagares ersättning från a-kassa:</textBlock>
    <textBlock ix="95">Den besvärande lågkonjunkturen har gjort att många har drabbats av arbetsbrist och därmed också arbetslöshet. Detta har även många företagare råkat ut för.</textBlock>
    <textBlock ix="96">För att företagaren skall kunna erhålla ersättning från a-kassan enligt nuvarande bestämmelser måste företaget avvecklas. Detta trots att företagen betalat ersättning till arbetslöshetsförsäkringen.</textBlock>
    <textBlock ix="97">Detsamma gäller om en till företagaren närstående arbetar i företaget. Då erhåller ej heller denne ersättning om arbetsbrist skulle uppstå. Endast under förutsättning att den till företagaren närstående intygar att han ej mer skall arbeta i företaget kan han få ersättning.</textBlock>
    <textBlock ix="98">Vi har i dag en svår arbetsmarknad, där det ofta uppstår arbetsbrist i små och stora företag. Det är då viktigt att företagaren eller dennes anhöriga inte diskrimineras vid arbetslöshet. Om dessa skevheter får kvarstå kommer många att avskräckas från att starta eget.</textBlock>
    <textBlock ix="99">Med anledning av ovanstående är min fråga till statsrådet om regeringen har för avsikt att ändra på dessa för företagaren så diskriminerande bestämmelser.</textBlock>
    <textBlock ix="100">1992/93:360 av Lars Sundin (fp) till försvarsministern om vapenexport till Estland:</textBlock>
    <textBlock ix="101">Estland, liksom de båda övriga baltiska länderna, är i stort behov av utrustning till det nationella försvar som är under uppbyggnad.</textBlock>
    <textBlock ix="102">Sverige lämnar många värdefulla bidrag till Estlands utveckling. Att medverka till att bygga upp den unga nationens försvar borde också vara en viktig uppgift. Detta skulle kunna ske genom att Sverige mjukar upp sin hittillsvarande inställning genom att antingen tillåta export av vapen till Estland eller tillfälligt ''lånar'' det estniska försvaret svenskt försvarsmateriel.</textBlock>
    <textBlock ix="103">Är försvarsministern beredd att medverka till att Estlands försvar snabbt kan förstärkas?</textBlock>
    <textBlock ix="104">den 5 februari</textBlock>
    <textBlock ix="105">1992/93:361 av Liisa Rulander (kds) till statsrådet Bo Könberg om aivserat förslag om ny tobakslag:</textBlock>
    <textBlock ix="106">Det är mycket angeläget att ungdomar hindras från att börja bruka tobak. Tobaksrökning kan vara inkörsporten till hasch och senare tyngre narkotika. Den nuvarande lagen talar om att särskild måttfullhet skall iakttas vid marknadsföring av tobaksvara. Marknadsföringen får inte vara påträngande eller uppsökande eller uppmana till bruk. Erfarenhetsmässigt ser vi att dessa begränsningar vad gäller marknadsföringen är otillräckliga. Ett förbud mot all tobaksreklam är därför nödvändig.</textBlock>
    <textBlock ix="107">Anser statsrådet att lagförslaget om ny tobakslag tillräckligt skyddar våra ungdomar?</textBlock>
    <textBlock ix="108">6 §  Justering av protokoll</textBlock>
    <textBlock ix="109">Justerades protokollen för den 26 och 28 januari.</textBlock>
    <textBlock ix="110">7 §  Svar på fråga 1992/93:337 om översynen av invandrarpolitiken m.m.</textBlock>
    <textBlock ix="111">Anf. 2  Kulturminister BIRGIT FRIGGEBO (fp):</textBlock>
    <textBlock ix="112">Herr talman! Marianne Andersson har ställt en fråga till mig om den parlamentariska kommitté som nu tillsätts för att se över invandrings- och flyktingpolitiken. Frågan är ställd mot bakgrunden att kommittén fått direktiv att lämna sitt delbetänkande om flyktingfrågorna först i mars 1995.</textBlock>
    <textBlock ix="113">Marianne Andersson hävdar vidare att hon uppfattat att asylfrågorna över huvud inte alls skall behandlas i kommittén. Detta måste grunda sig på ett rent missförstånd. Asylfrågorna har en mycket hög prioritet i kommitténs arbete.</textBlock>
    <textBlock ix="114">Det finns flera skäl till att vi har valt en viss tågordning för utredningsarbetet. Regeringen är självfallet medveten om de många aktuella problemen inom flyktingområdet och att dessa påkallar snabba, men också väl genomtänkta lösningar. Därför har vi givit direktiv om att ett arbete med särskilt de asylrättsliga frågorna skall komma i gång omedelbart kommittén är tillsatt, vilket beräknas kunna ske inom de närmaste veckorna. Arbetet på denna punkt skall handla om hur asylrätten tillämpas internationellt och hur omvärldens asylregler förhåller sig till de svenska förhållandena. Denna studie, inkl. de överväganden och förslag som den kan aktualisera, skall vara avslutad med en rapport senast den 1 september 1993.</textBlock>
    <textBlock ix="115">Ett skäl till att vi har valt att lägga det samlade immigrationspolitiska förslaget först mot slutet av utredningstiden har att göra med utvecklingen i fråga om den europeiska integrationen. Inom EG sker en utveckling och det finns ambitioner att bringa ländernas invandringsregler i samklang. Redan det förhållande att de inre gränskontrollerna avvecklas och att en gemensam yttre gräns kommer att gälla pekar på behoven av samordning. Under medlemskapsförhandlingarna, som nu inletts, kommer Sverige att följa och i vissa frågor behöva anpassa sig till den utveckling som sker inom Gemenskapen. Att under tiden fram till ett eventuellt medlemskap göra stora förändringar i regler som rent logiskt måste samordnas i Europa inom de närmaste åren vore mindre välbetänkt. Det är då i stället mer angeläget att i den europeiska integrationsprocessen framhålla de svenska ståndpunkterna och försöka vinna gehör för traditionellt svenska humanitära principer för invandring och skydd för flyktingar.</textBlock>
    <textBlock ix="116">Ytterligare ett skäl för den valda tågordningen för utredningsarbetet är vår oro över de brister som vi har erfarit just i integrationen och nyanlända invandrares möjligheter att snabbt komma i gång med ett eget liv baserat på egen försörjning genom plats i arbetslivet. Detta är en mycket angelägen utredningsuppgift för kommittén. En genomgripande översyn av hela invandrarpolitiken har också föreslagits av riksdagens revisorer. Detta arbete kommer nu alltså i gång snabbt.</textBlock>
    <textBlock ix="117">Anf. 3  MARIANNE ANDERSSON (c):</textBlock>
    <textBlock ix="118">Herr talman! Först vill jag tacka invandrarministern för det utförliga svaret. Jag är mycket glad över att asylfrågorna nu snabbt kommer att belysas.</textBlock>
    <textBlock ix="119">Att frågorna är mycket stora och svåra är jag väl medveten om. Jag har också förståelse för att hänsyn skall tas till den europeiska integrationen och den utveckling som sker där. Det är i och för sig ganska naturligt, men jag tycker ändå att behandlingen av frågorna tar ganska lång tid med tanke på den debatt som förs och med tanke på de hot om massflykt som finns, exempelvis båtflyktingarna som kommer österifrån. Problemet är att flyktingströmmarna inte väntar på Europaintegrationen, även om det rent praktiskt och logiskt kan synas vara bra att avvakta.</textBlock>
    <textBlock ix="120">Ministern säger att Sverige kontinuerligt följer utvecklingen i Europa. Det borde därför kunna gå att komma framåt något snabbare. Dessutom finns det en hel del kunskaper på olika håll om just dessa frågor som man säkerligen kan sammanställa även om området är oerhört stort och komplicerat.</textBlock>
    <textBlock ix="121">Anf. 4  Kulturminister BIRGIT FRIGGEBO (fp):</textBlock>
    <textBlock ix="122">Herr talman! Det faktum att vi nu tillsätter den här utredningen innebär inte ett förbud mot förändringar i utlänningslagstiftningen under tiden utredningen pågår. Det finns t.ex. en utredningsman som har i uppdrag att se över vissa delar av utlänningslagstiftningen. Det arbetet torde bli klart om någon månad. Dessutom kommer jag i ett senare frågesvar att avisera att en utredning redan har tillsatts om straffbestämmelserna för smuggling. Det är alltså inte något stopp för förändringar i utlänningslagstiftningen under den här perioden.</textBlock>
    <textBlock ix="123">Däremot är de mer grundläggande asyl- och invandringsfrågorna beroende av EG-samarbetet, men också av det som Marianne Andersson tog upp, nämligen massflyktssituationen. I fråga om denna pågår också ett internationellt arbete där Sverige leder en informell internationell arbetsgrupp i syfte att nå en europeisk överenskommelse om massflyktssituationer. Det är naturligtvis vår förhoppning att det arbetet skall leda till en internationell överenskommelse. Men jag tror inte att man skall förvänta sig att den skall komma fram särskilt snabbt. Det är anledningen till att vi har valt den här tågordningen för arbetet. Därtill kommer inte minst riksdagens revisorers önskemål om en snabb översyn av svenskundervisningen och om att de invandrare som kommer till Sverige snabbt skall ges möjlighet att komma in i det svenska samhället. I det sammanhanget är snabba åtgärder påkallade.</textBlock>
    <textBlock ix="124">Anf. 5  MARIANNE ANDERSSON (c):</textBlock>
    <textBlock ix="125">Herr talman! Jag tycker att det är mycket bra att Sverige leder det internationella arbetet om massflyktssituationer. Egentligen delar nog ministern och jag uppfattningen att man snabbt skall se över integrationen och övriga frågor som finns i utredningens direktiv. Men min synpunkt är att det med anledning av frågans angelägenhet borde gå att behandla den något snabbare än vad direktiven anger.</textBlock>
    <textBlock ix="126">Överläggningen var härmed avslutad.</textBlock>
    <textBlock ix="127">8 §  Svar på fråga 1992/93:348 om våld mellan flyktingar på förläggningar</textBlock>
    <textBlock ix="128">Anf. 6  Kulturminister BIRGIT FRIGGEBO (fp):</textBlock>
    <textBlock ix="129">Herr talman! Gustaf von Essen har, mot bakgrund av uppgifter i massmedier om ett tilltagande våld mellan olika flyktinggrupper på Invandrarverkets förläggningar, frågat mig vilka åtgärder regeringen ämnar vidta för att stoppa våldet.</textBlock>
    <textBlock ix="130">Det är Statens invandrarverks uppgift att svara för mottagande av asylsökande. Jag är övertygad om att verket gör sitt bästa för att sköta detta ansvarsfulla arbete på ett sådant sätt att konflikter undviks. Det kan emellertid i vissa situationer vara svårt att undvika att motsättningar uppstår mellan olika grupper av asylsökande som vistas på samma förläggning eller sluss. Enligt uppgift från Invandrarverket har dock inte våldet på Invandrarverkets förläggningar ökat, sett i relation till antalet asylsökande.</textBlock>
    <textBlock ix="131">Om en enskild asylsökandes säkerhet hotas har denne självfallet rätt till samma skydd som alla andra som bor eller vistas i Sverige.</textBlock>
    <textBlock ix="132">Dess bättre har polisiära insatser bara varit nödvändiga i undantagsfall. Invandrarverkets förläggningschefer har hittills som regel kunnat lösa de konflikter som har uppstått genom att ordna byte av rum, lägenhet eller förläggning.</textBlock>
    <textBlock ix="133">Även om man kan förstå att det kan uppstå bråk mellan olika etniska grupper, mot bakgrund av situationen i deras hemländer, är det naturligtvis inte acceptabelt.</textBlock>
    <textBlock ix="134">Det kan finnas anledning att vara tveksam till att blanda vissa grupper av asylsökande. Jag inser dock att Invandrarverket måste välja de lösningar som är praktiskt möjliga.</textBlock>
    <textBlock ix="135">Anf. 7  GUSTAF VON ESSEN (m):</textBlock>
    <textBlock ix="136">Herr talman! Jag vill framföra ett tack för svaret.</textBlock>
    <textBlock ix="137">Det har rapporterats i massmedierna om ökade våldstendenser och ökad vandalisering under senare tid -- kanske i första hand under det senaste året. Åtminstone 400 våldsincidenter är kända från 1992. Hur många som verkligen äger rum vet man inte. Det är antagligen så, att många incidenter aldrig kommer till kännedom. Våldet finns under ytan.</textBlock>
    <textBlock ix="138">Hur stor del som anmäls vet man alltså inte. T.o.m. säkerhetschefen på SIV säger att de incidenter som anmäls skulle kunna utgöra toppen på ett isberg. Detta måste man ta ad notam.</textBlock>
    <textBlock ix="139">Jag tror, herr talman, att allmänheten är rätt oroad över dessa tendenser. Man bör inte tona ned problemet, utan i stället försöka ta reda på hur relevanta dessa uppgifter är. Har våldet ökat, eller har det inte? Hur allvarligt är det? Är det en tendens, en utveckling?</textBlock>
    <textBlock ix="140">Många olika aspekter finns med i sammanhanget. Det är förståeligt att de enskilda flyktingarna och flyktinggrupperna känner frustration och ångest. Man måste ta hänsyn till att det ibland t.o.m. pyser över.</textBlock>
    <textBlock ix="141">Jag skulle vilja fråga invandrarministern om det kommer att spela någon roll att den asylsökanden har varit med i en våldsincident av större eller mindre art när man prövar den asylsökandes rätt att få stanna kvar i Sverige. Kan man tänka sig omedelbara utvisningar i vissa fall? Hur är det med ersättningsskyldighet för den vandalisering som äger rum i vissa fall? Kan flyktingen bli ersättningsskyldig? Man skulle kunna tänka sig att flyktingen, om han eller hon inte har pengar, skulle få hjälpa med arbete och spika ihop de saker som förstörts.</textBlock>
    <textBlock ix="142">Jag tror att det vore bra om invandrarministern kunde ge klara signaler vad gäller dessa frågor, så att allmänheten förstår att de tas på allvar.</textBlock>
    <textBlock ix="143">Anf. 8  Kulturminister BIRGIT FRIGGEBO (fp):</textBlock>
    <textBlock ix="144">Herr talman! Jag tror att det är viktigt att försöka ta reda på om de påstådda uppgifterna om en ökning av våldet på flyktingförläggningar är riktiga eller inte. De undersökningar som har gjorts inom Invandrarverket tyder inte på att våldet har ökat.</textBlock>
    <textBlock ix="145">Däremot har vi fler asylsökande än tidigare, och därför kan våldet naturligtvis ha ökat. Det kan inte röra sig om en ökning i förhållande till antalet asylsökande.</textBlock>
    <textBlock ix="146">Jag tror inte heller att man skall tona ned problemet. Problem som man försöker sopa under mattan kan man heller inte bearbeta. Det är viktigt att man kan bearbeta dessa problem, och att de som kommer till Sverige får klart för sig vilka normer och regler som gäller i vårt land.</textBlock>
    <textBlock ix="147">Man skall ha klart för sig att en del av det rapporterade våldet inte är våld mellan olika etniska grupper. Det finns våld inom familjerna, våld mot barn, kvinnovåld osv. Detta våld redovisas också i de siffror som kommer fram.</textBlock>
    <textBlock ix="148">Det finns olika regler för huruvida våld av olika slag har inverkan på rätten att stanna i Sverige. Det förekommer dessutom att man snabbehandlar ansökningar från asylsökande som är ovanligt stökiga på förläggningarna.</textBlock>
    <textBlock ix="149">Anf. 9  GUSTAF VON ESSEN (m):</textBlock>
    <textBlock ix="150">Herr talman! Jag inser också att vi måste vara nyanserade när vi talar om dessa saker. Det hjälper ändå inte att säga att våldet inte har ökat, att det inte är så farligt våld eller att det är normalt våld. Det rör sig ändå om våldsincidenter som är allvarliga.</textBlock>
    <textBlock ix="151">Det står i svaret som invandrarministern gav att polisiära insatser dess bättre bara varit nödvändiga i undantagsfall. Det tyder på att problemen kanske trots allt i någon mån sopas under mattan. Problemen stannar på förläggningarna och kommer inte fram på det sätt som är nödvändigt för att man skall kunna stävja våldet.</textBlock>
    <textBlock ix="152">Jag tror att polisen måste få utreda våldsincidenter så fort de uppstår, just därför att man skall få klarlagt hur det ligger till och för att man skall få en ordentlig prövning av det. Det är helt nödvändigt att man går till väga på det sättet. Gör man det, kommer man också att kunna klarlägga om våldsincidenterna får en betydelse i samband med asylprövning eller inte. I annat fall vet vi inte detta. Våld får aldrig löna sig.</textBlock>
    <textBlock ix="153">Anf. 10  Kulturminister BIRGIT FRIGGEBO (fp):</textBlock>
    <textBlock ix="154">Herr talman! Jag tror att man skall uppskatta att förläggningschefer och förläggningspersonal kan hantera dessa frågor, när de är av den karaktären att de kan och bör hanteras av förläggningspersonal.</textBlock>
    <textBlock ix="155">Bland de inrapporterade incidenterna finns t.ex. bråk i tvättstugor. Det kan ju faktiskt även i vanliga svenska tvättstugor råda olika uppfattning om saker och ting. Jag tror inte att man skall belasta polisen i onödan. Jag håller däremot med om att det är mycket viktigt att regelrätta brott, framför allt våldsbrott, rapporteras till polisen. Det är den signal som behövs. Den person som begått våldsbrottet skall naturligtvis också straffas för detta.</textBlock>
    <textBlock ix="156">Anf. 11  GUSTAF VON ESSEN (m):</textBlock>
    <textBlock ix="157">Herr talman! Det vore bra om man kunde klarlägga att våld och våldsinsatser -- då talar jag givetvis inte om bråk i tvättstugan utan om grövre bråk -- skall ha en klar betydelse när personens asylansökan prövas. Man får annars en känsla av att det inte spelar någon roll att en flykting uppför sig på ett visst sätt, därför att vederbörande ändå kommer att få stanna. Det måste klarläggas, helst från auktoritativt håll, att det inte är fallet om man har begått ett brott.</textBlock>
    <textBlock ix="158">Frågan om ersättningsskyldighet i samband med vandaliseringar måste också klarläggas. Vilken rätt har förläggningarna att föranstalta om ersättningsskyldighet i samband med vandaliseringar? Det är också en fråga som jag tror att allmänheten är intresserad av att få svar på.</textBlock>
    <textBlock ix="159">Överläggningen var härmed avslutad.</textBlock>
    <textBlock ix="160">9 §  Svar på frågorna 1992/93:340 och 341 om människosmugglingen till Sverige</textBlock>
    <textBlock ix="161">Anf. 12  Kulturminister BIRGIT FRIGGEBO (fp):</textBlock>
    <textBlock ix="162">Herr talman! Ingela Mårtensson har frågat mig vad jag avser att ta för initiativ för att inte människor skall luras hit på falska grunder och utnyttjas av maffian i Baltikum och Ryssland.</textBlock>
    <textBlock ix="163">Sten Andersson i Malmö har frågat mig vilka åtgärder jag är beredd att vidta i syfte att stoppa smugglingen av människor till Sverige. Jag besvarar frågorna i ett sammanhang.</textBlock>
    <textBlock ix="164">Jag har redan tidigare haft anledning att här i kammaren tala om hur upprörd jag är över att hänsynslösa personer utnyttjar andra människors nöd, genom att kräva stora summor i betalning för att smuggla in asylsökande. Det är viktigt att ge klara signaler om att Sverige inte accepterar sådan verksamhet. Inom Kulturdepartementet utarbetas för närvarande en promemoria som behandlar möjligheterna att skärpa straffen för människosmuggling och ökade möjligheter att förverka t.ex. båtar som används för människosmuggling.</textBlock>
    <textBlock ix="165">Jag anser att det är av största vikt att utöka samarbetet med främst de baltiska länderna, men också med Ryssland. Vi måste tillsammans försöka komma till rätta bl.a. med sådana problem som den människosmuggling som äger rum från baltiskt territorium.</textBlock>
    <textBlock ix="166">De baltiska länderna befinner sig i ett utvecklingsskede. Såväl gränskontrollen som migrationsmyndigheterna håller på att byggas upp. Det svenska suveränitetsstödet spelar en viktig roll i detta arbete.</textBlock>
    <textBlock ix="167">Jag planerar att resa till Estland och Lettland inom kort för att diskutera ytterligare svenska hjälpinsatser med baltiska kolleger. Sverige är berett att bistå med såväl juridisk expertis på lagstiftningsområdet som konkreta åtgärder för flyktingmottagande, allt i syfte att underlätta för de baltiska staterna att uppfylla Genèvekonventionens krav. Regeringen skall också undersöka om det finns åtgärder man från svensk sida kan erbjuda för att hjälpa de baltiska länderna med t.ex. gränsbevakning. Det finns redan en svensk polis placerad vid ambassaden i Tallinn och ytterligare svensk närvaro övervägs också i Ryssland.</textBlock>
    <textBlock ix="168">Statsministern har vid sitt besök i Moskva nyligen tagit upp dessa frågor.</textBlock>
    <textBlock ix="169">De asylsökande som i dagsläget kommer till Sverige med smugglare via Baltikum, kommer naturligtvis liksom alla andra asylsökande att få sina ansökningar prövade individuellt. Frågan om avvisning till hemlandet eller något annat land avgörs av de lagtillämpande myndigheterna på grundval av de skäl den enskilde asylsökande åberopar och vad som i övrigt framkommit i ärendet. Om man efter en sådan prövning fattar negativa beslut är det angeläget att dessa kan verkställas med största skyndsamhet.</textBlock>
    <textBlock ix="170">Anf. 13  INGELA MÅRTENSSON (fp):</textBlock>
    <textBlock ix="171">Herr talman! Jag ber att få tacka för svaret. Svaret är inriktat på framför allt att skärpa straffen och att komma till rätta med problemen med människosmuggling.</textBlock>
    <textBlock ix="172">Man kan enbart konstatera att människor som är tvungna att fly av en eller annan orsak kanske måste använda sig av möjligheten att bli utsmugglade. Det kanske är förutsättningen för att kunna fly. Den här frågan är ju väldigt känslig. Jag menar att det säkerligen finns anledning att diskutera hur man kan skärpa straffen. Man bör emellertid också ha i åtanke att en förutsättning för att människor ska kunna fly är att andra människor ställer upp och hjälper till. Vi vet ju vad svenskar tidigare har gjort för att exempelvis judar skulle kunna fly undan förföljelser.</textBlock>
    <textBlock ix="173">I rådande situation finns det en maffia som på ett mycket otillbörligt sätt utnyttjar situationen. Rapporter som kommer via massmedierna tyder ju på det. Det kanske inte heller är fråga om att människor flyr p.g.a. politisk förföljelse, utan att människor luras att fly.</textBlock>
    <textBlock ix="174">Jag tänker särskilt på de människor som kommer från irakiska Kurdistan. Just det här området har ju kurderna själva kontroll över, med hjälp av FN- alliansen. Jag var själv där som valobservatör i maj förra året, när man valde representanter till sitt eget parlament. Jag tycker att det, i en region där det minst av allt råder demokrati, finns mycket stor anledning att stödja de pågående försöken till en demokratisk utveckling.</textBlock>
    <textBlock ix="175">Det är mycket tragiskt att människor luras att åka ifrån dessa områden. Jag vänder mig emot det och frågar: Hur kan man förhindra detta? Jag menar också att man måste få ut information, så att ingen tror att det bara är att komma hit till Sverige för att få både det ena och det andra.</textBlock>
    <textBlock ix="176">Anf. 14  STEN ANDERSSON i Malmö (m)</textBlock>
    <textBlock ix="177">Herr talman! Jag tackar också för svaret. Det är okej att ta båtarna i beslag, eftersom de representerar ett visst värde. Att skärpa fängelsestraffen, det är emellertid totalt meningslöst. Det är ett slag i luften.</textBlock>
    <textBlock ix="178">Vad är det som händer i praktiken? Jo, en rysk sjöman, som får fyra månaders fängelse i Sverige, tjänar under denna tid tio årslöner. Jag kan nästintill garantera att det i dag både i Baltikum och i Ryssland finns en kö av besättningsmän som vill tjänstgöra på dessa fartyg, därför att männen absolut inte har någonting att förlora. Det är ungefär samma sak som när en svensk byggnadsarbetare åker till arabstaterna och bor isolerat i sex månader, för att tjäna en massa pengar. Denna aspekt får vi inte lov att glömma.</textBlock>
    <textBlock ix="179">Jag skulle i stället vilja föra in i debatten möjligheten att ''fingra'' på biståndet till Baltikum och Ryssland, om det visar sig att myndigheterna i dessa länder inte aktivt vill medverka till en lösning av problemet.</textBlock>
    <textBlock ix="180">Herr talman! Jag har slutligen två frågor att ställa. Statsrådet säger att för dem som har kommit denna väg och som får ett negativt besked på sin asylansökan skall avvisningen verkställas skyndsamt. Är det någon skillnad för dem som kommer den här vägen och för dem som kommer andra vägar, vid ansökan om asyl?</textBlock>
    <textBlock ix="181">Vilken erfarenhet har Sverige när det gäller effektiv gränsbevakning och på vilket sätt utförs den när det gäller skydd mot asylsökande?</textBlock>
    <textBlock ix="182">Anf. 15  Kulturminister BIRGIT FRIGGEBO (fp):</textBlock>
    <textBlock ix="183">Herr talman! Det finns anledning att av litet olika skäl närmare se över lagstiftningen när det gäller smuggling, dels för att utröna möjligheterna att beslagta båtar, dels för att titta på straffbestämmelser över huvud taget.</textBlock>
    <textBlock ix="184">Det finns också anledning att undanröja den oklarhet som i dag finns om man på ett vanligt medmänskligt humanitärt sätt vill hjälpa en medmänniska, utan att därmed ha något vinningssyfte -- det som Ingela Mårtensson berörde i sin inledning. I dag är rättsläget på den punkten litet oklart.</textBlock>
    <textBlock ix="185">Jag tror inte heller att man klarar av att stoppa den här trafiken enbart genom att se över svensk lagstiftning. Den viktigaste verksamheten sker i en kedja från det land som flyktingarna kommer ifrån, över Ryssland. Diverse olika delar ingår i smugglingskedjan. Det är därför av helt avgörande betydelse att myndigheterna i Ryssland och i de baltiska staterna själva vill beivra och förhindra denna verksamhet. Intresset finns. Man vill inte att länderna skall fungera som bas för uppbyggande av en maffia, en maffia som inte bara sysslar med flyktingfrågor, utan även droger och liknande. Man är inställd på att bekämpa det här. Sverige bör då ställa upp med den erfarenhet och kunskap som finns här.</textBlock>
    <textBlock ix="186">Inom Östeuropabiståndet finns det en del som kallas för suveränitetsstödet. Det omfattar i dag ungefär 50 miljoner kronor, och det går ut på att hjälpa länderna, inte minst de baltiska staterna, att hävda sina gränser. Inom ramen för det stödet har Sverige exempelvis skänkt ett kustbevakningsfartyg. Det finns även kontakter när det gäller gränskontrollen österut. Det finns därför ingen anledning att börja diskutera indragande av bistånd till dessa länder, tvärtom.</textBlock>
    <textBlock ix="187">Anf. 16  INGELA MÅRTENSSON (fp):</textBlock>
    <textBlock ix="188">Herr talman! Jag är glad över att Birgit Friggebo tar upp diskussionen om hur man skall skärpa straffen för människosmuggling och ger en mer nyanserad syn.</textBlock>
    <textBlock ix="189">Jag vill återkomma till irakiska Kurdistan. Jag skulle vara glad om Birgit Friggebo ville åka till irakiska Kurdistan för att förvissa sig om hur situationen är. Väldigt många av dem som nu har kommit hit kommer just därifrån. Enligt uppgifter som jag har, har de kommit under falska förespeglingar. Det finns därför anledning att ge information i området.</textBlock>
    <textBlock ix="190">Samtidigt skall man göra insatser i irakiska Kurdistan. Det försiggår nu en bojkott riktad mot Irak av FN. Bojkotten drabbar kurderna. Dessutom bojkottar den irakiska regimen det kurdiska området, vilket gör att de ekonomiska förhållandena för människorna där är enormt svåra. Vi måste därför stödja irakiska Kurdistan och den demokratiska utveckling som är på gång. Det behövs alltså mer stöd utifrån, annars kommer människor att fly därifrån.</textBlock>
    <textBlock ix="191">Anf. 17  STEN ANDERSSON i Malmö (m):</textBlock>
    <textBlock ix="192">Herr talman! När jag talade om att eventuellt dra in bistånd gällde det en situation där man kunde bevisa att myndigheterna i Ryssland eller i de baltiska staterna inte aktivt medverkade till att förhindra den här processen. Precis som statsrådet säger, finns det i de här länderna en välorganiserad maffia. Maffian är så pass välorganiserad att den även sträcker sig långt in på myndigheternas område. Det måste vi se mycket allvarligt på.</textBlock>
    <textBlock ix="193">Sedan vill jag säga några ord om det här med fängelsestraff och dess verklighetsanknytning. I dag har en intern på ett svenskt fängelse rätt till arbete på vardagar. Om han inte får arbete, utan blir arbetslös, blir hans ersättning från A-kassan 40 kr per dag.</textBlock>
    <textBlock ix="194">Herr talman, 40 kr motsvarar normalpensionen per månad i Ryssland. Då förstår ju var och en vad sex månaders fängelse i Sverige -- där man kan jobba och tjäna kanske uppemot en hundralapp om dagen -- innebär för positivt för dessa besättningsmän.</textBlock>
    <textBlock ix="195">Anf. 18  Kulturminister BIRGIT FRIGGEBO (fp):</textBlock>
    <textBlock ix="196">Herr talman! Jag tycker att Sten Andersson själv visar på ineffektiviteten med att bara försöka ändra svensk lagstiftning. Det behövs massiva åtgärder inne i Ryssland och Baltikum. Syftet måste vara att de skall ha en egen flyktinglagstiftning, så att de kan tillträda Genèvekonventionen och på det sättet ingå i det internationella samfundet för ett gemensamt ansvarstagande för flyktingar.</textBlock>
    <textBlock ix="197">Jag är av samma uppfattning som Ingela Mårtensson. Det är viktigt att man snabbt kan få fram en signal till de personer som luras ifrån sina hemländer via Ryssland och Baltikum till Sverige.</textBlock>
    <textBlock ix="198">Jag är av den uppfattningen att våra myndigheter snabbt bör komma fram till ett beslut om hur flyktingarnas asylansökningar skall handläggas. Vi har ju alla kännedom om den förändrade situationen i irakiska Kurdistan. Där talar man ju nu om ett autonomt område. I dag kan nog den bedömningen göras att man inte kan anföra flyktingskäl för att söka sig bort ifrån det området.</textBlock>
    <textBlock ix="199">Anf. 19  STEN ANDERSSON i Malmö (m):</textBlock>
    <textBlock ix="200">Herr talman! Jag skall inte förlänga debatten i onödan, men det står i statsrådets skrivna tal att man vill skärpa straffen. Det är en av vägarna att gå fram. Jag menar, precis som det talades om i en tidigare fråga, att det är det verkliga sättet att sopa problem under mattan. Om vi skärper straffen i de här fallen, kommer vi med stor sannolikhet att få uppleva många problem framöver.</textBlock>
    <textBlock ix="201">Jag är nöjd med de andra metoder som statsrådet här har redovisat, och jag hoppas att framför allt samarbetet med Ryssland och de baltiska staterna kan ge effekt, för det är det enda som faktiskt kan ge resultat.</textBlock>
    <textBlock ix="202">Anf. 20  Kulturminister BIRGIT FRIGGEBO (fp):</textBlock>
    <textBlock ix="203">Herr talman! Låt mig då ge mig in i den här diskussionen. Skärpta straff kan innebära olika saker. Det kan innebära att man skärper fängelsestraffen. Det kan innebära att man tar bort fängelsestraffen och i stället utdömer mycket höga böter. Då är det inte alls lönsamt att sitta i svenska fängelser.</textBlock>
    <textBlock ix="204">Det uppfattas dock normalt i juridiska kretsar som att man mildrar straffen om man inför bötesstraff i stället för fängelsestraff. Men just dessa frågor skall den här interna utredningen på departementet klargöra. Syftet måste ju vara att vi bidrar till att stävja verksamheten.</textBlock>
    <textBlock ix="205">Anf. 21  STEN ANDERSSON i Malmö (m):</textBlock>
    <textBlock ix="206">Herr talman! Då måste jag fortsätta debatten, därför att i dag är det så att jag, om jag blir åtalad och dömd till att betala böter och inte kan betala dem, blir satt i fängelse. Under den fängelsetiden har jag rätt till arbete, och pengarna för det arbetet kan inte kronofogden ta. Den lösningen är absolut inte acceptabel.</textBlock>
    <textBlock ix="207">Överläggningen var härmed avslutad.</textBlock>
    <textBlock ix="208">10 §  Svar på fråga 1992/93:328 om beskattning av fodervärdsersättning</textBlock>
    <textBlock ix="209">Anf. 22  Statsrådet BO LUNDGREN (m):</textBlock>
    <textBlock ix="210">Herr talman! Sten Andersson i Malmö har frågat mig om jag är beredd att medverka till åtgärder för att förenkla beskattningen av kostnadsersättning för den som håller hund för polisväsendets räkning.</textBlock>
    <textBlock ix="211">Sten Andersson hävdar att det är förvånansvärt att den som handhar en polishund skall behöva spara kvitton på alla kostnader för hunden och att det enda rimliga borde vara att göra ersättningen skattefri.</textBlock>
    <textBlock ix="212">Efter skattereformens genomförande gäller samma huvudprincip för kostnadsersättningar från stat och kommun som den som tidigare gällde för den enskilda sektorn, nämligen att de är skattepliktiga. De kostnader som ersättningen avser att täcka är å andra sidan avdragsgilla om dessa är att anse som kostnader för fullgörande av tjänsten. Styrkta kostnader för hållande av hund för Rikspolisstyrelsens räkning torde därför vara avdragsgilla.</textBlock>
    <textBlock ix="213">Jag har förståelse för att de nya reglerna om kostnadsersättningar i en del fall, såsom exempelvis det Sten Andersson tar upp, kan tyckas leda till onödigt krångel för den skattskyldige. Man bör emellertid enligt min mening så långt som möjligt undvika att ha särskilda regler i skattelagstiftningen för olika speciella och inte särskilt ofta förekommande typer av ersättningar. I stället måste det ankomma på skatteförvaltningen att, inom ramen för gällande regler, hantera dessa frågor så smidigt och enkelt som möjligt. Några lagstiftningsåtgärder för det här aktuella fallet är jag således inte beredd att initiera.</textBlock>
    <textBlock ix="214">Anf. 23  STEN ANDERSSON i Malmö (m):</textBlock>
    <textBlock ix="215">Herr talman! Frågornas dignitet skiftar, men den här ordningen kan inte hjälpas.</textBlock>
    <textBlock ix="216">Tidigare fick man ersättning för att man höll en hund åt Rikspolisstyrelsen. Den summan var fastställd så att man inte skulle tjäna pengar på att hålla hunden. Den skulle täcka de kostnader som ansågs nödvändiga.</textBlock>
    <textBlock ix="217">Sedan kom skattereformen som skulle förenkla allting. Nu vet jag att statsrådet inte var någon försvarare av skattereformen. Men, nu plötsligt skulle man börja samla på kvitton. Den summa som tidigare var avsedd att täcka kostnaderna skulle man styrka genom kvitton.</textBlock>
    <textBlock ix="218">Detta är krångligt, och folk förstår det inte. Jag kan se framför mig den taxeringsnämnd som skall hantera dessa kvitton. Vad är det som säger att en polis inte påstår att hunden äter samma mat som vi, alltså även oxfilé och fläskstek och allt vad det kan handla om? Hur skall man styrka det? Gäller det bara burkar med hundmat?</textBlock>
    <textBlock ix="219">Man har en gång fastställt en summa som skall motsvara de verkliga kostnaderna. Låt den då vara. Krångla inte till det och begär att folket skall samla kvitton, en bestämmelse som man på ett mycket lätt sätt kan kringgå. Man gör folk till förbrytare, eller småkriminella, med det här systemet. Det är onödigt. Det finns ju inte en person i dag, som har en hund, som inte med lätthet kan komma upp med kvitton på det här beloppet. Om de sedan är korrekta eller ej kan ju ingen taxeringsnämnd avgöra. Därför bör sådana bestämmelser tas bort.</textBlock>
    <textBlock ix="220">Anf. 24  Statsrådet BO LUNDGREN (m):</textBlock>
    <textBlock ix="221">Herr talman! Först och främst har väl både Sten Andersson och jag försvarat den nödvändiga marginalskattereformen. Att det sedan fanns ingredienser som både han och jag hade synpunkter på är en sak.</textBlock>
    <textBlock ix="222">Sedan -- och det hoppas jag att vi är överens om -- skall man försöka ha en så enhetlig skattelagstiftning som möjligt, gärna ännu enklare.</textBlock>
    <textBlock ix="223">Om man jämför med den kostnadsersättning -- inga jämförelser i övrigt -- som Sten Andersson och andra ledamöter i riksdagen har, finner man att den kostnadsersättningen är skattepliktig. Man måste i princip kunna styrka dessa kostnader med sina kvitton. Men det innebär ju inte att Sten Andersson varje gång skickar in kvittona. Jag antar att han samlar dem i något kuvert eller i en mapp, och om det skulle behövas kan han styrka kostnaderna genom att lämna in kvittona på ett eller annat sätt till skattemyndigheten. I flertalet fall behöver man väl inte göra detta.</textBlock>
    <textBlock ix="224">Samma smidiga sätt att hantera frågor bör kunna gälla även i det här fallet, även om kostnadsersättningen är skattepliktig och man skall ha avdragsgilla kostnader som motsvarar kostnadsersättningen.</textBlock>
    <textBlock ix="225">Riksskatteverket har exempelvis sagt att utbetalaren, dvs. Rikspolisstyrelsen, om utgiven kostnadsersättning inte uppenbart överstiger avdragsgilla belopp inte behöver göra avdrag för preliminär A-skatt, inte heller betala socialavgifter. I realiteten innebär detta att man i så fall menar att det beloppet också är rimligt sett ur avdragssynpunkt. Så det här går nog att hantera praktiskt. Sedan skall vi ha en enhetlig skattelagstiftning så långt det är möjligt.</textBlock>
    <textBlock ix="226">Anf. 25  STEN ANDERSSON i Malmö (m):</textBlock>
    <textBlock ix="227">Herr talman! Det är bara en, men förvisso icke oväsentlig, skillnad. Vad gäller ledamöternas kostnadsersättning, som statsrådet drar in i debatten, har man alltid behövt styrka sina avdrag. Men före skattereformen gällde detta inte för dem som var fodervärdar åt Rikspolisstyrelsen.</textBlock>
    <textBlock ix="228">I och med att man införde skattereformen måste man styrka sina avdrag. Man tar kvitton ur hushållskassan varje vecka och samlar dem. Då kan man styrka det belopp som man skall ha. Sedan kan ingen taxeringsmyndighet göra någonting åt det. Att ha en sådan bestämmelse kvar skapar bara byråkrati och ett misstroende mot vårt skattesystem.</textBlock>
    <textBlock ix="229">Faktum är att vi skall sträva efter att få det här så enkelt som möjligt. Det är det väl inte i dag inom alla områden.</textBlock>
    <textBlock ix="230">Anf. 26  Statsrådet BO LUNDGREN (m):</textBlock>
    <textBlock ix="231">Herr talman! Skattereformen innebar förändringar för Sten Andersson i Malmö så till vida att de traktamenten som tidigare inte var skattepliktiga nu tas upp till beskattning. Man får då styrka kostnaderna i det sammanhanget. Vidare finns det normalbelopp, och problemet kan alltså lösas praktiskt.</textBlock>
    <textBlock ix="232">Tanken är att de som arbetar inom statlig tjänst skall ha samma regler som de som arbetar i privat tjänst. Här finns en konflikt när det gäller att införa förenklingar så snabbt som möjligt. Då skall en mängd utgående ersättningar göras skattefria. Statligt anställda skulle egentligen kunna ha en skattefri lön som är väsentligt lägre än den skattepliktiga lön som finns inom den privata sektorn.</textBlock>
    <textBlock ix="233">Jag skall nu inte gå in på de extrema fallen. Men jag konstaterar att om vi har principen att lön och kostnadsersättningar är skattepliktiga, bör den principen även gälla i ett sådant litet fall. Sedan får problemet lösas praktiskt vid taxeringen. Jag är övertygad om att skattemyndigheterna faktiskt kan göra det, likväl som jag hoppas att de gör det vad gäller beskattningen av Sten Anderssons kostnadsersättningar och traktamenten.</textBlock>
    <textBlock ix="234">Anf. 27  STEN ANDERSSON i Malmö (m):</textBlock>
    <textBlock ix="235">Herr talman! Jag förstår statsrådets argumentation. Det har tidigare bestämts vad det kostar att hålla en hund. Varför skall man då vid införandet av en skattereform -- som skall innebära förenklingar -- börja kräva in kvitton? Detta upplevs definitivt inte som någon förenkling av dessa människor. Jag förstår att det kan vara svårt att ändra på de enskilda fallen. Jag hoppas statsrådet förstår att de som drabbas av dessa regler är negativa.</textBlock>
    <textBlock ix="236">Överläggningen var härmed avslutad.</textBlock>
    <textBlock ix="237">11 §  Svar på fråga 1992/93:335 om samordning av kronofogdemyndighetens verksamhet</textBlock>
    <textBlock ix="238">Anf. 28  Statsrådet BO LUNDGREN (m):</textBlock>
    <textBlock ix="239">Herr talman! Riksskatteverket har låtit utreda förutsättningarna för en regional samordning av verksamheten vid kronofogdemyndigheterna. I utredningsarbetet har också behandlats frågan om nya huvudorter för exekutionsväsendet. Gunnar Thollander har frågat mig om en så övergripande reform endast skall behandlas inom Riksskatteverket.</textBlock>
    <textBlock ix="240">Bakgrunden till utredningen är följande.</textBlock>
    <textBlock ix="241">Regeringen har vid flera tillfällen, bl.a. i 1991 års kompletteringsproposition, pekat på angelägenheten av att myndigheterna minskar kostnaderna för främst internadministration genom samarbete i större regioner eller med andra myndigheter på samma ort. Vidare uppdrog regeringen i juni 1991 åt Riksskatteverket att redovisa möjligheter och begränsningar när det gäller att inom nuvarande myndighetsorganisation för exekutionsväsendet effektivisera det operativa arbetet genom att koncentrera särskilda funktioner till vissa av myndigheterna, oberoende av länsgränserna.</textBlock>
    <textBlock ix="242">Flera lagar, bl.a. utsökningsbalken, innehåller bestämmelser som bygger på att det finns en kronofogdemyndighet i varje län. Vill man frångå den ordningen är det alltså något som måste underställas riksdagen för prövning. Vilka orter som är centralorter för kronofogdemyndigheterna har däremot reglerats av regeringen i en förordning.</textBlock>
    <textBlock ix="243">Mitt svar på Gunnar Thollanders fråga är med andra ord nej.</textBlock>
    <textBlock ix="244">Anf. 29  GUNNAR THOLLANDER (s):</textBlock>
    <textBlock ix="245">Herr talman! Jag vill tacka statsrådet för det svar jag har fått.</textBlock>
    <textBlock ix="246">Jag vill betona att det finns en oro i Uppsala län, som jag kommer från, för den rad av negativa förändringar som föreslås för länet. Vi upplever att detta är en av de negativa förändringarna. Vi kan självfallet inte acceptera förslaget i utredningen att Uppsala inte skall bli huvudort i regionen. Både kronofogdemyndigheten, i vars styrelse jag sitter, och länsstyrelsen i Uppsala län har diskuterat denna fråga och går givetvis emot utredningens förslag.</textBlock>
    <textBlock ix="247">Statsrådets nej i svaret till min fråga är naturligtvis positivt för min del. Det innebär att när ärendet kommer hit till riksdagen får jag möjlighet att återkomma i frågan och diskutera detaljerna.</textBlock>
    <textBlock ix="248">Anf. 30  Statsrådet BO LUNDGREN (m):</textBlock>
    <textBlock ix="249">Herr talman! Jag tror och hoppas att Gunnar Thollander och jag är överens om att det är bra att de olika myndigheterna -- i det här fallet Riksskatteverket -- försöker fundera igenom vilka möjligheter det finns att spara pengar och att göra saker och ting billigare. Det gäller även att inom ramen för de anslag som för närvarande finns effektivisera verksamheten så att exempelvis kronofogdemyndigheterna kan delta i arbetet att förebygga ekonomisk brottslighet och att återvinna för såväl privatpersoner som företag, offentliga myndigheter och staten så mycket som möjligt av de fordringar som finns.</textBlock>
    <textBlock ix="250">Det är självklart att om det blir fråga om denna typ av förändringar, kommer varje företrädare för ett län som missgynnas att ha synpunkter. Det känner vi väl till sedan tidigare i riksdagsarbetet.</textBlock>
    <textBlock ix="251">Nu vet vi inte vad som kommer att hända. Riksskatteverket har genomfört en utredning. Denna utredning utvärderas nu inom Riksskatteverket. Sedan blir det fråga om en politisk prövning. Därmed är Gunnar Thollander uppenbarligen nöjd. Jag hoppas att vi är överens om att det är bra att försöka hitta vägar för att spara pengar och effektivisera verksamheten.</textBlock>
    <textBlock ix="252">Anf. 31  GUNNAR THOLLANDER (s):</textBlock>
    <textBlock ix="253">Herr talman! Vi är självfallet överens i den frågan. Givetvis skall vi, när det finns möjligheter, spara pengar. Det råder inga tvivel om att vi är överens i den frågan.</textBlock>
    <textBlock ix="254">Sedan kan man naturligtvis ha olika meningar om hur sparandet skall gå till. Det har också diskuterats om kronofogdemyndigheter och skattemyndigheter skall slås samman. Vad jag vet läggs sådana förslag fram varje år. I det här fallet gäller frågan kronofogdemyndigheter. Jag återkommer till frågan när den kommer på riksdagens bord. Jag vill hälsa från oss i Uppsala län att vi inte gärna släpper det här ifrån oss utan debatt.</textBlock>
    <textBlock ix="255">Överläggningen var härmed avslutad.</textBlock>
    <textBlock ix="256">12 §  Svar på fråga 1992/93:343 om kvarskatten på barns kapitalinkomster</textBlock>
    <textBlock ix="257">Anf. 32  Statsrådet BO LUNDGREN (m):</textBlock>
    <textBlock ix="258">Herr talman! Carl Fredrik Graf har frågat mig på vilket sätt jag avser att agera för att komma till rätta med problemet att ett stort antal barn får betala kvarskatt med små belopp. Frågan har ställts mot bakgrund av att det enligt tidningsuppgifter är omkring 400 000 barn i åldrarna 0--15 år som debiterats kvarskatt för sina kapitalinkomster. Carl Fredrik Graf har föreslagit att gränsen för uttag av kvarskatt höjs från 25 kr till 50 kr.</textBlock>
    <textBlock ix="259">Inledningsvis vill jag nämna att det kan ifrågasättas om Carl Fredrik Grafs sifferuppgift är riktig. Jag har från Riksskatteverket inhämtat att 137 000 personer som beskattades utan självdeklaration för enbart kapitalinkomster fick kvarskatt med mer än 24 kr. Antalet barn som påförts kvarskatt är således väsentligt lägre än 400 000.</textBlock>
    <textBlock ix="260">Enligt 28 § uppbördslagen tas kvarskatt på belopp under 25 kr inte ut. Denna beloppsgräns gäller sedan taxeringsåret 1975 och hänger samman med den gräns som gäller för återbetalning av ö-skatt som också är 25 kr.</textBlock>
    <textBlock ix="261">Jag har för avsikt att inom kort, efter regeringens bemyndigande, tillkalla en särskild utredare som skall se över uppbördslagstiftningen. Frågan om beloppsgränser hör till de frågor som kommer att tas upp i samband med denna översyn. Utredningsarbetet väntas vara avslutat före utgången av 1994. Jag är därför inte beredd att nu föreslå några förändringar av den här aktuella bestämmelsen.</textBlock>
    <textBlock ix="262">Anf. 33  CARL FREDRIK GRAF (m):</textBlock>
    <textBlock ix="263">Herr talman! Jag tackar statsrådet för svaret. Det var klarläggande på flera punkter. Bl.a. fick vi reda på att det inte alls var så många människor som var berörda av kvarskatten -- som framgick i tidningsuppgifter för någon vecka sedan. Frågan blev med ens några hundra tusen personer färre. Det är också tillfredsställande att statsrådet är beredd att ge en utredning i uppdrag att se över frågan om 25-kronorsgränsen och att senare lägga fram ett förslag.</textBlock>
    <textBlock ix="264">Jag vill på det här stadiet fråga om statsrådet bedömer att kostnaderna för indrivning av statens fordringar står i rimlig proportion till det som kan drivas in. Jag är litet rädd för att man lägger ned alltför mycket tid på att driva in förhållandevis enkla fordringar, som kostar tid och resurser och som inte ger något, när det finns andra och mer angelägna indrivningsfrågor som ligger på myndigheternas bord.</textBlock>
    <textBlock ix="265">Anf. 34  Statsrådet BO LUNDGREN (m):</textBlock>
    <textBlock ix="266">Herr talman! Jag förutsätter att myndigheterna hanterar dessa frågor med förnuft och måtta. Vidare är det självklart att varje gång det sätts en gräns är det någon som undrar varför just han skall befinna sig över gränsen i stället för under.</textBlock>
    <textBlock ix="267">Vi måste sätta gränsen på en nivå så att det sker en förenkling så långt möjligt utan att kostnaderna i form av skattebortfall för staten blir för stora. Vi kan ha olika synpunkter om skatteuttaget, men jag tror att vi är överens om att i enlighet med de regler som gäller om skatteuttag skall skatten betalas. Sedan får det ske vissa förenklingar. Det finns anledning att se över beloppsgränserna.</textBlock>
    <textBlock ix="268">Anf. 35  CARL FREDRIK GRAF (m):</textBlock>
    <textBlock ix="269">Herr talman! Bo Lundgren och jag är i och för sig överens. Vi kommer naturligtvis inte mycket längre genom att utreda frågan i dag. Men jag vill ställa en sista fråga till statsrådet i det här avseendet. Hur bedömer statsrådet konsekvensen för ungdomars syn på sparande när sparandet på detta sätt blir föremål för beskattning? Finns det någon risk för en onödigt negativ syn på sparande?</textBlock>
    <textBlock ix="270">Anf. 36  Statsrådet BO LUNDGREN (m):</textBlock>
    <textBlock ix="271">Herr talman! Vi har i normalfallet en proportionell skatt på 30 % på sparande. I vissa fall är skattesatsen lägre. Skattesatsen skall sänkas till 25 % den 1 januari 1995. Det är en blygsam skattebelastning, även om det finns andra skäl att sänka skattesatsen ytterligare när det finns utrymme för att göra så och när ekonomin, med lägre räntor, kan tåla det. Vi har alltså en förhållandevis låg beskattning.</textBlock>
    <textBlock ix="272">Jag tror inte att vi gynnar den s.k. skattebetalarmoralen genom att säga att barn eller andra med kapitalinkomster inte skall betala den kapitalinkomstskatt som förvärvsarbetande som sparar måste göra. Det måsta vara en likhet.</textBlock>
    <textBlock ix="273">Jag har hört ungdomar som förvärvsarbetar under sommaren undra varför de skall betala skatt. Jag säger att det självklart. Om en ensamstående tvåbarnsmamma betalar full skatt, varför skall då den som feriearbetar och som inte har en försörjningsbörda inte betala samma skatt?</textBlock>
    <textBlock ix="274">Överläggningen var härmed avslutad.</textBlock>
    <textBlock ix="275">13 §  Svar på fråga 1992/93:331 om fördelningen av länsanslagen</textBlock>
    <textBlock ix="276">Anf. 37  Arbetsmarknadsminister BÖRJE HÖRNLUND (c):</textBlock>
    <textBlock ix="277">Herr talman! Carl Fredrik Graf har frågat mig hur jag definierar de regionala problemens svårighetsgrad när anslagen mellan länen fördelas.</textBlock>
    <textBlock ix="278">Länsstyrelserna får använda länsanslaget till lokaliserings- och utvecklingsbidrag, glesbygdsstöd och regional projektverksamhet.</textBlock>
    <textBlock ix="279">Riksdagen fastställer vilka områden som skall ingå i stödområde 1 och 2 och har därmed också sagt var de långsiktiga problemen är svårast. I dessa områden kan lokaliserings- och utvecklingsbidrag lämnas, vilket givetvis måste väga tungt när länsanslaget fördelas.</textBlock>
    <textBlock ix="280">Regeringen har betonat betydelsen av insatser i glesbygden och skärgården, vilket leder till att län med stora sådana områden måste få större resurser än andra.</textBlock>
    <textBlock ix="281">Riksdagen har också i olika sammanhang lyft fram de regionala problemen i sydöstra Sverige, vilket förklarar dessa läns, i förhållande till andra sydläns, högre länsanslag.</textBlock>
    <textBlock ix="282">Detta är några av grundpelarna vid fördelningen av länsanslaget.</textBlock>
    <textBlock ix="283">Jag är medveten om att i stort sett samtliga län i rådande konjunkturläge anser sig ha fått ökade regionala problem.</textBlock>
    <textBlock ix="284">Samtidigt måste konstateras att de relativa skillnaderna mellan länen förändras mycket långsamt eller med andra ord att de regionala problemen fortsatt är störst i stödområdena. De sju s.k. skogslänen har under de senaste tio åren fått i storleksordningen tre fjärdedelar av länsanslaget oavsett konjunkturläge.</textBlock>
    <textBlock ix="285">I varje regionalpolitisk proposition görs en heltäckande analys av den regionala problembilden -- senast år 1990. Även inför varje budgetproposition görs en sådan genomgång. Därutöver sker en löpande analys på departementet som bl.a. används för att pröva eventuell inplacering i s.k. tillfälligt stödområde. Som jag nämnde i budgetpropositionen pågår för närvarande just en sådan analys.</textBlock>
    <textBlock ix="286">Vid bedömningen av den regionala utvecklingen sker en sammanvägning av en stor mängd kriterier. Jag vill bara nämna t.ex. befolkningsutveckling, flyttning, sysselsättningsutveckling, åldersstruktur, arbetslöshet, sysselsättningsgrad och befolkningstäthet.</textBlock>
    <textBlock ix="287">Som jag redan nämnt förändras de långsiktiga regionala problemen mycket långsamt, men givetvis kommer regeringen att göra en noggrann analys av eventuella långsiktiga förändringar inför fördelningen av länsanslaget för det kommande budgetåret.</textBlock>
    <textBlock ix="288">Anf. 38  CARL FREDRIK GRAF (m):</textBlock>
    <textBlock ix="289">Herr talman! Jag ber att få tacka statsrådet för svaret, även om svaret i och för sig inte var direkt överraskande.</textBlock>
    <textBlock ix="290">Jag skulle vilja ställa en följdfråga. Även om min fråga är principiell, ligger i grunden det förhållandet att Hallands län -- som jag kommer från -- har det lägsta anslaget. Något län måste få det lägsta anslaget. Halland har fått det lägsta anslaget under rätt många år -- trots att det har skett en del förändringar i länet. I svaret antyds det att statsrådet avser att föreslå förändringar av det hela. Vilka förändringar i utformningen planeras i den analys som pågår inom departementet?</textBlock>
    <textBlock ix="291">Anf. 39  Arbetsmarknadsminister BÖRJE HÖRNLUND (c):</textBlock>
    <textBlock ix="292">Herr talman! Carl Fredrik Graf vet att utvecklingen i Halland har varit mycket stark under ett antal år. Nu är Halland, liksom andra län, också drabbad av lågkonjunkturen. Min förhoppning är att vi inom en överblickbar framtid får tillbaka en mera fullgod ordinarie arbetsmarknad.</textBlock>
    <textBlock ix="293">Den prövning som skall göras skall ta hänsyn till om det har tillkommit ytterligare stödområden och om något län har råkat väldigt illa ut i förhållande till övriga län. Samtliga län drabbas ju av en nedgång i denna konjunktur. Vi kommer att i första hand titta på om det har uppstått relativa skillnader mellan länen.</textBlock>
    <textBlock ix="294">Anf. 40  CARL FREDRIK GRAF (m):</textBlock>
    <textBlock ix="295">Herr talman! I budgetpropositionen står det i en annan bilaga än den som statsrådet är ansvarig för något om sakanslagen för vissa län. Man ifrågasätter om de alltid har använts på effektivaste sätt. Det kan naturligtvis diskuteras. Är statsrådet beredd att i en sådan fördelning väga in var den största potentialen kan finnas? Ett litet, ökat anslag för ett litet län av Hallands typ kan ge mycket bättre resultat än vad motsvarande nominella belopp ger i ett län med mycket stora problem. Är detta en tänkbar infallsvinkel vid en diskussion om dessa frågor?</textBlock>
    <textBlock ix="296">Anf. 41  Arbetsmarknadsminister BÖRJE HÖRNLUND (c):</textBlock>
    <textBlock ix="297">Herr talman! Ett exempel som ligger nära det som Carl Fredrik Graf berör är t.ex. vad som hände vid föregående års extrafördelning. Halland fick någon miljon extra för ett livsmedelsprojekt som har stort halländskt intresse och innehåller mycket som är bra och som dessutom kan ha en framtida betydelse nationellt. Den typen av avvägningar kan vi göra.</textBlock>
    <textBlock ix="298">Anf. 42  CARL FREDRIK GRAF (m):</textBlock>
    <textBlock ix="299">Herr talman! Jag känner till det extraanslaget. Det var naturligtvis mycket välkommet, särskilt som det halländska näringslivet i stor utsträckning är beroende av jordbruket och livsmedelsindustrin. Jag tolkar detta som att det finns möjligheter att pröva denna fråga på nytt för Hallands del. Det lär ha inkommit en skrivelse till departementet i nämnda fråga.</textBlock>
    <textBlock ix="300">Herr talman! Jag vill ställa en sista fråga. I svaret säger statsrådet att förändringarna i länen sker mycket långsamt. Statsrådet sade här i debatten att han hoppas att vi skall återhämta en del av den förlorade utvecklingskraften i näringslivet. Jag vill passa på att fråga statsrådet: Vilken syn har statsrådet på att anslagskonstruktionen så dåligt följer den förändrade utvecklingen? Konstruktionen på anslaget är relativt låst, och man reagerar inte särskilt snabbt på förändringarna.</textBlock>
    <textBlock ix="301">Anf. 43  Arbetsmarknadsminister BÖRJE HÖRNLUND (c):</textBlock>
    <textBlock ix="302">Herr talman! Det finns andra anslag, och det är mycket stora anslag. Anslaget till Arbetsmarknadsverket uppgår sammantaget under innevarande budgetår till ca 30 miljarder kronor. Där fördelas medlen efter sysselsättningsläget i resp. län. Inte heller detta är en oomstridd fördelning. Den ses också över med jämna mellanrum. Den fördelningen sker inte från departementet, utan det är Arbetsmarknadsstyrelsens bord.</textBlock>
    <textBlock ix="303">Överläggningen var härmed avslutad.</textBlock>
    <textBlock ix="304">14 §  Svar på fråga 1992/93:321 om ytterligare medel till AMS</textBlock>
    <textBlock ix="305">Anf. 44  Arbetsmarknadsminister BÖRJE HÖRNLUND (c):</textBlock>
    <textBlock ix="306">Herr talman! Georg Andersson har frågat mig om regeringen avser att med stöd av finansfullmakten tilldela Arbetsmarknadsstyrelsen ytterligare medel för innevarande budgetår.</textBlock>
    <textBlock ix="307">För att bekämpa främst ungdomsarbetslöshet under innevarande vinter och motverka nedgången av arbetsmarknadsutbildningen beslutade regeringen den 21 januari att, via finansfullmakten, tilldela Arbetsmarknadsstyrelsen ytterligare 2 miljarder kronor. Medlen skall i första hand användas till utbildningsbidrag vid arbetsmarknadsutbildning, ungdomspraktik och starta eget.</textBlock>
    <textBlock ix="308">Anf. 45  GEORG ANDERSSON (s):</textBlock>
    <textBlock ix="309">Herr talman! Jag vill tacka för svaret. Det kommer sent, men jag skall inte lasta arbetsmarknadsministern för det. Det är andra olyckliga omständigheter som lett till detta.</textBlock>
    <textBlock ix="310">Frågan ställdes den 15 januari, och då var situationen en helt annan. Arbetsmarknadsverket, länsarbetsnämnderna och arbetsförmedlingarna var tvungna att minska sina insatser för arbetsmarknadsutbildning, ungdomspraktik och andra åtgärder på grund av budgetläget -- de hade inte pengar -- medan arbetslösheten ökade fortsatt kraftigt.</textBlock>
    <textBlock ix="311">Redan i november varnade AMS regeringen för denna utveckling. Den 21 december presenterade AMS en framställan om 2,5 miljarder extra för att möta den olyckliga utveckling som innebar att man tvingades permittera dem som arbetade med åtgärder för de arbetslösa. Sedan uppstod en tvekan och en undran: Blir det några extra pengar? Kommer dessa 2,5 miljarder? Budgeten kom, och där nämndes ingenting om detta. Arbetsmarknadsministern talade litet allmänt om att det skulle bli någonting.</textBlock>
    <textBlock ix="312">Situationen är nu den att AMS måste hålla sin budget. De kan inte planera utifrån vaga löften. Regeringens beslut måste ligga till grund för deras planering. Det var i detta läge som jag ställde frågan för att få ett rejält besked. Den 21 januari fattade regeringen beslut om 2 miljarder. Min fråga är mot denna bakgrund: Varför detta dröjsmål, och varför denna prutning från 2,5 till 2 när nu AMS begärt 2,5 miljarder som ett minimum?</textBlock>
    <textBlock ix="313">Anf. 46  Arbetsmarknadsminister BÖRJE HÖRNLUND (c):</textBlock>
    <textBlock ix="314">Herr talman! Till historieskrivningen hör också att riksdagen fattade beslut om i runda tal 8 miljarder till Arbetsmarknadsverket omedelbart före juluppehållet. I finansfullmakten finns sammantaget 2,5 miljard. Vore jag finansminister skulle jag känna det som en viss trygghet att det finns kvar 500 miljoner kronor, eftersom det är så pass lång tid kvar av budgetåret. Det kan uppstå situationer då finansfullmakten behövs.</textBlock>
    <textBlock ix="315">Anf. 47  GEORG ANDERSSON (s):t</textBlock>
    <textBlock ix="316">Herr talman! De 8 miljarder som arbetsmarknadsministern nämnde hade AMS redan intecknat och räknat med. Det var ingenting som man såg framför sig som ett extra tillskott, utan det var redan utnyttjat i planeringen. Ändå tvingades man att planera för en avveckling av åtgärder samtidigt som arbetslösheten steg. Dessvärre är situationen fortfarande i stort sett densamma.</textBlock>
    <textBlock ix="317">Att regeringen inte utnyttjar hela finansfullmakten kan naturligtvis alltid diskuteras. Men jag vet knappast något område där dessa 500 miljoner behövs bättre än till att bekämpa arbetslösheten. Nu vet jag inte vad regeringen och finansministern har för avsikter med detta.</textBlock>
    <textBlock ix="318">Detta räcker nu inte. Det måste framför allt till kraftfulla åtgärder utöver dem som AMS förfogar över. Där har vi socialdemokrater presenterat ett omfattande program för investeringar och utbildningssatsningar. Det krävs snara beslut för att få en hygglig planering. Är arbetsmarknadsministern beredd att medverka till att vi får fram de snara besluten så att vi inte återigen hamnar i ett svårt planeringsläge?</textBlock>
    <textBlock ix="319">Anf. 48  Arbetsmarknadsminister BÖRJE HÖRNLUND (c):</textBlock>
    <textBlock ix="320">Herr talman! Det är någon månad sedan som förberedelserna inför kompletteringspropositionen började. Nu kommer vi att ha en stor arbetsmarknadspolitisk debatt i morgon där naturligtvis denna fråga blir en av huvudfrågorna. På flera av de områden som diskuteras mår frågan bra av ytterligare beredning.</textBlock>
    <textBlock ix="321">Det finns ett område som jag gärna diskuterar, och det är utbildning i ordinarie skolväsende på olika nivåer. Där behövs besked snabbare. Å andra sidan vill jag redan nu säga att det vore intressant att se var dessa 11 miljarder som Socialdemokraterna inte har redovisat skall tas någonstans. Vi har alltid en plus- och en minussida i vår budget.</textBlock>
    <textBlock ix="322">Anf. 49  GEORG ANDERSSON (s):</textBlock>
    <textBlock ix="323">Herr talman! Det finns några positiva antydningar i det arbetsmarknadsministern säger. Jag avläser ett halvt löfte att det i morgondagens debatt kommer att avslöjas några nya initiativ som skulle kunna vara ägnade att bekämpa arbetslösheten. Jag hoppas att det är en rätt tolkning.</textBlock>
    <textBlock ix="324">Arbetsmarknadsministerns chef, statsministern, har ju annars uttryckt sig mycket arrogant och snorkigt om våra initiativ för att få fram snara beslut. Det är inte bara på utbildningssidan, som arbetsmarknadsministern mycket riktigt påpekar, som det krävs en framförhållning för att ordna planeringen. Det behövs också i mycket hög grad på investeringssidan.</textBlock>
    <textBlock ix="325">Skall man snabbt få en sysselsättningsmässig effekt av ökade investeringar i vägar och järnvägar och ROT-program behöver vi få fram tidiga och snabba beslut i riksdagen. Den socialdemokratiska gruppen tog i går ett sådant initiativ. Jag vore tacksam om arbetsmarknadsministern ville dra sitt strå till stacken för att vi skall komma fram den vägen.</textBlock>
    <textBlock ix="326">Överläggningen var härmed avslutad.</textBlock>
    <textBlock ix="327">15 §  Svar på fråga 1992/93:333 om förslaget om grund för avsked</textBlock>
    <textBlock ix="328">Anf. 50  Arbetsmarknadsminister BÖRJE HÖRNLUND (c):</textBlock>
    <textBlock ix="329">Herr talman! Karl-Erik Persson har utifrån uppgifter i pressen påstått att Arbetsrättskommittén kommer att föreslå förändringar i anställningsskyddslagen som innebär att man lättare kan avskeda anställda om de t.ex. förolämpar sin chef eller talar nedvärderande om sin arbetsledning. Mot denna bakgrund har Karl- Erik Persson frågat mig vilka åtgärder jag avser att vidta för att förhindra förverkligandet av Arbetsrättskommitténs förslag.</textBlock>
    <textBlock ix="330">Av direktiven till kommitténs arbete finns klart uttalat att regeringen ställer sig bakom principen att en uppsägning från arbetsgivarens sida skall vara sakligt grundad. Av direktiven framgår vidare att även om förutsättningarna för uppsägning och avskedande är i huvudsak tillfredsställande bör kommittén vara oförhindrad att lägga fram förslag till eventuellt möjliga förändringar även i denna del.</textBlock>
    <textBlock ix="331">Några färdiga förslag från kommittén har ännu inte presenterats. Kommittén, som har till uppgift att se över hela den centrala arbetsrättsliga lagstiftningen, kommer i månadsskiftet mars/april med ett delbetänkande som omfattar bl.a. anställningsskyddsfrågor. Betänkandet kommer att remissbehandlas, och först därefter kommer jag och regeringen att ta ställning till kommitténs förslag.</textBlock>
    <textBlock ix="332">Anf. 51  KARL-ERIK PERSSON (v):</textBlock>
    <textBlock ix="333">Herr talman! Jag tackar arbetsmarknadsministern för svaret. Det är riktigt att jag har ställt frågan utifrån en tidningsartikel, men jag har inte påstått det som står i svaret.</textBlock>
    <textBlock ix="334">Det står bl.a. att lagen är mogen för översyn, men det skall inte räcka med att kalla sin chef för skitstövel för att få sparken. Då kan man ju fråga sig om man skall kalla honom för djävla skitstövel för att få sparken.</textBlock>
    <textBlock ix="335">Om vi hade haft en sådan lagstiftning skulle vi inte kunna komma åt arbetsplatser med mycket dåliga arbetsmiljöer och tiotusentals människor skulle riskera att få sparken. Det vet arbetsmarknadsministern också. Detta är ju innebörden av det som läckt ut. Då skulle man ju tala illa om sitt företag. Det är bra att den här uppgiften har kommit ut. Man har kommit till rätta med många dåliga arbetsplatser tack vare att en viss opinion har väckts kring detta.</textBlock>
    <textBlock ix="336">Om detta skulle gå igenom måste vi faktiskt ändra i grundlagen. Det skulle innebära att vi kraftigt inskränker människors yttrandefrihet. Detta måste ju gå ihop på något sätt, och vad jag kan se gör det inte det.</textBlock>
    <textBlock ix="337">Om det finns chefer som inte tål saklig kritik utan att man som anställd skall riskera att bli uppsagd, är frågan om de över huvud taget skall vara chefer. Man kan inte linda in dessa chefer i bomull och ställa dem vid sidan av den verklighet de faktiskt befinner sig i. Det kan inte gälla samma princip som i en affär, där man säger att kunden alltid har rätt. Man kan inte säga att chefen alltid har rätt. Vad finns det då för frihet och valmöjlighet? Det är faktisk ett dåligt förslag om det som står i tidningsuppgifter är riktigt. Jag hoppas verkligen att arbetsmarknadsministern i sådana fall rättar sin s.k. Arbetsrättskommitté så att detta aldrig kommer i tryck, utan försvinner i den papperskorg där det egentligen hör hemma.</textBlock>
    <textBlock ix="338">Anf. 52  Arbetsmarknadsminister BÖRJE HÖRNLUND (c):</textBlock>
    <textBlock ix="339">Herr talman! Jag använde ordet påstått. Rätt skall vara rätt. Om detta var fel ord, ber jag om ursäkt för det.</textBlock>
    <textBlock ix="340">Jag delar Karl-Erik Perssons allmänna synpunkter att bra chefer är de som för en rejäl debatt med sin personal. Man skall kunna ta och ge argument. Det blir ingen bra utveckling om någon tyst skall leda en avdelning eller ett företag. Det är den levande debatten som för arbetsplatsen och företaget framåt. Jag skulle bli förvånad om vi inte också får den typen av förslag från kommittén där de värdesätter alla medarbetares insatser för ett bättre arbetsliv, en bättre produktivitet osv.</textBlock>
    <textBlock ix="341">Anf. 53  KARL-ERIK PERSSON (v):</textBlock>
    <textBlock ix="342">Herr talman! Det hoppas jag verkligen, men efter vad som står i tidningsartikeln verkar det vara många i den här kommittén som har ungefär samma uppfattning som den jag har delgett arbetsmarknadsministern. Undantagen är faktiskt de chefer som uttalar sig. De säger precis tvärtemot. De säger ungefär samma sak som arbetsmarknadsministern, att man inte får lägga locket på. Det kommer aldrig att lösa problemen.</textBlock>
    <textBlock ix="343">Om man inte öppet och ärligt kan kritisera tror jag inte att man kan lösa företagens problem. Det är nog många företag i Sverige i dag som skulle behöva hjälp att lösa sin problem. Då måste man också vara beredd att få kritik. Då kommer en sådan lagstiftning på skam där folk riskerar att bli uppsagda om de är kritiska och kanske också konstruktiva i sin kritik.</textBlock>
    <textBlock ix="344">Överläggningen var härmed avslutad.</textBlock>
    <textBlock ix="345">16 §  Svar på fråga 1992/93:354 om tåget X12</textBlock>
    <textBlock ix="346">Anf. 54  Arbetsmarknadsminister BÖRJE HÖRNLUND (c):</textBlock>
    <textBlock ix="347">Herr talman! Elvy Söderström har frågat mig om jag är beredd att verka för att SJ ges möjlighet att utnyttja sin option på regionaltåget X12.</textBlock>
    <textBlock ix="348">Riksdagen beslutade i december 1992 att anslå 1 miljard kronor till AMS för tidigareläggningsbidrag. Dessa medel skall användas för att i samråd med de affärsverk som finansierar sina investeringar utanför statsbudgeten, samt med Byggnadsstyrelsen, inventera och initiera lämpliga projekt som kan komma i gång snabbt.</textBlock>
    <textBlock ix="349">SJ är således ett sådant affärsverk som kan komma i fråga för dessa medel, och AMS har redan beviljat 204 miljoner kronor för beställning av X2-tåg. Medlen som ställs till AMS förfogande är ännu inte förbrukade, och arbetet med att välja lämpliga objekt fortskrider. Möjligheter till ett tidigareläggningsstöd för X12-beställningar finns således. Det är inte regeringen som skall fatta beslut eller välja objekt, utan det är AMS. Eftersom det finns pengar kvar på anslaget ser jag gärna att SJ har ett sådant intresse för X12-tåg att de är beredda till konkreta förhandlingar med AMS.</textBlock>
    <textBlock ix="350">Anf. 55  ELVY SÖDERSTRÖM (s):</textBlock>
    <textBlock ix="351">Herr talman! Jag ber att få tacka ministern för det mycket positiva svaret när det gäller SJ:s möjligheter att nyttja optionen på beställning av fler X12-tåg. I de tidevarv som av regeringen har döpts till infrastrukturens årtionde är det mycket viktigt att vi ser till att vi i Sverige också kan ha en industri som kan tillverka spårbundna fordon den dag alla dessa spår är färdigbyggda.</textBlock>
    <textBlock ix="352">Läget är nu mycket bekymmersamt. Vi har klarat ut situationen i Kalmar. Det var positivt att vi gjorde det. Nu hoppas vi på att det också skall bli positiva besked för ABB Railcar i Örnsköldsvik. När det gäller AMS arbete med att välja lämpliga objekt, kan ministern hälsa att det knappast kan finnas något lämpligare objekt just nu.</textBlock>
    <textBlock ix="353">Min fråga innehöll också en annan del. Den gällde tidigareläggningar för trafikbolagen. Enligt uppgift har exempelvis Malmöhus länstrafikbolag, X-trafik och Upplandstrafiken varit intresserade av att få göra beställningar av X10-tåg. De har av samma skäl som SJ senarelagt beställningarna i stället för att tidigarelägga dem, eller också har de över huvud taget inte gjort dem. De ekonomiska möjligheterna finns inte. Då är frågan om ministern har möjlighet att aktivt verka för att den typen av beställningar också kommer i gång.</textBlock>
    <textBlock ix="354">Skulle företaget inte få dessa beställningar under våren är risken mycket stor att Örnsköldsviks arbetsmarknad drabbas av ytterligare bortemot 300 varsel. Det är så mycket nu att vi snart inte klarar mer.</textBlock>
    <textBlock ix="355">Anf. 56  Arbetsmarknadsminister BÖRJE HÖRNLUND (c):</textBlock>
    <textBlock ix="356">Herr talman! Jag har haft tillfälle att besöka grannkommunen till min födelsekommun ett par tre gånger. Jag vet att delar av näringslivet, som annars är mycket utvecklingsbart, har farit ganska illa under den här lågkonjunkturen.</textBlock>
    <textBlock ix="357">När det gäller den senare frågeställningen går detta inte in i den miljard som en i stort sett enig riksdag har sänt till AMS för upphandlingar. Däremot finns ett annat beslut, som fattades för ett par tre veckor sedan, nämligen att man ur det s.k. Dennispaketet släppte 2,5 miljarder för att bygga ut just kollektivtrafiken i Stockholm. Det finns då en möjlighet att en del kan användas till den här typen av tunnelbanevagnar. Det behöver förnyas. Om jag är rätt underrättad skall man också inrätta nya linjer i staden. Här finns det således en möjlighet.</textBlock>
    <textBlock ix="358">Anf. 57  ELVY SÖDERSTRÖM (s):</textBlock>
    <textBlock ix="359">Herr talman! Jag tackar även för det svaret. Det är alldeles riktigt att det finns ett behov när det gäller tunnelbanevagnar. Man arbetar väl för fullt med att ta fram underlag för att kunna begära in priser på vagnar. Jag vill dock understryka att det är viktigt att de företag som vi har i Sverige finns kvar när dessa beställningar skall göras. Det är av många skäl oerhört viktigt att vi kan behålla den kompetens som vi faktiskt har när det gäller specialiteter, såsom svetsning av aluminiumvagnar.</textBlock>
    <textBlock ix="360">Arbetslösheten kostar mycket pengar. Arbetsmarknadsministern har här i riksdagen sagt att det kostar hundra miljarder per år. Låt oss jobba tillsammans allt vad vi kan för att minska dessa kostnader för staten. Ett bra sätt att minska kostnaderna är att aktivt verka för att få till stånd beställningar av exempelvis tågen X10 och X12, som sedan kommer att komma till god användning för alla de trafikanter som vill åka spårbundet.</textBlock>
    <textBlock ix="361">Än en gång tack för svaret. Jag skall meddela de anställda på ABB att från AMS sida kommer det säkert inte att finnas några hinder.</textBlock>
    <textBlock ix="362">Överläggningen var härmed avslutad.</textBlock>
    <textBlock ix="363">17 §  Svar på fråga 1992/93:359 om företagares ersättning från A-kassan</textBlock>
    <textBlock ix="364">Anf. 58  Arbetsmarknadsminister BÖRJE HÖRNLUND (c):</textBlock>
    <textBlock ix="365">Herr talman! Kjell Ericsson har frågat mig om regeringen har för avsikt förändra arbetslöshetsförsäkringens ersättningsregler för företagare och deras anhöriga eftersom dessa regler diskriminerar de nu aktuella grupperna.</textBlock>
    <textBlock ix="366">En särskild utredare skall till utgången av mars 1993 redovisa ett förslag till utformning av en obligatorisk arbetslöshetsförsäkring. Utredaren skall göra en total översyn av de nuvarande reglerna och i detta sammanhang särskilt uppmärksamma företagarproblematiken, vilket även innefattar problemen för de anhöriga till företagare.</textBlock>
    <textBlock ix="367">Det sker således ett arbete när det gäller denna problematik. Det är min uppfattning att det är mycket viktigt att noga se över de regler som gäller för såväl anhöriga som för företagare. Jag förutsätter att utredaren kommer med väl genomarbetade förslag rörande de frågeställningar som Kjell Ericsson tagit upp.</textBlock>
    <textBlock ix="368">Anf. 59  KJELL ERICSSON (c):</textBlock>
    <textBlock ix="369">Herr talman! Jag tackar statsrådet för svaret. Jag har tagit upp den här frågan, eftersom det i den nuvarande lågkonjunkturen har uppstått många spörsmål om småföretagares rätt till A-kassa vid arbetslöshet. När det har uppstått arbetsbrist i företaget och företagaren har gått till A-kassan för att få ersättning, har han fått beskedet att han inte kan få någon ersättning innan han har avvecklat företaget. Detta svar får man trots att man har betalat in avgifter till A-kassan. Det här gäller även närstående till företagaren, t.ex. hustru eller barn som har drabbats av arbetslöshet. De får inte heller någon ersättning.</textBlock>
    <textBlock ix="370">Det kan ibland bara vara fråga om en tillfällig arbetsbrist. Om man då skall avveckla företaget för att få ersättning, så finns ju inte företaget sedan när arbete kommer in igen. Det kan t.ex. gälla en rörmokare som nu inte har jobb under några månader. Han kanske får jobb framåt sommaren igen. Om han skall få stämpla under de månader som han inte har jobb, måste han avveckla företaget.</textBlock>
    <textBlock ix="371">Det här verkar mycket skevt. Jag tycker också att det verkar diskriminerande gentemot småföretagarna. Det är bra att regeringen ser över bestämmelserna och förhoppningsvis kommer med bra förslag som gör att man kan komma till rätta med skevheterna.</textBlock>
    <textBlock ix="372">Det är har också varit oklart om vad som egentligen menas med ''företagare'' i det här avseendet. Jag skulle vilja fråga statsrådet om de här skeva bestämmelserna även gäller t.ex. för en ägare till en jordbruksfastighet som har annat arbete och som blir arbetslös i ett fall då fastigheten inte ger någon avkastning. Skall vederbörande behöva avyttra fastigheten för att få stämpla?</textBlock>
    <textBlock ix="373">Anf. 60  Arbetsmarknadsminister BÖRJE HÖRNLUND (c):</textBlock>
    <textBlock ix="374">Herr talman! Om jag har förstått läget rätt så anser samtliga partier i denna riksdag att det allra viktigaste -- för att klara jobben -- är att skapa framtidstro i företagen. Reglerna för de små företagen och de anställda i dessa företag måste också vara rimliga.</textBlock>
    <textBlock ix="375">Om man har den uppfattningen måste man också se över samtliga regler som inte känns rättvisa. Det är oftast ingen lätt uppgift. Jag får åtskilliga brev som gäller den här typen av frågeställningar. Av en del brev framgår klart att dagens bestämmelser måste ses över. Därför väntar jag mycket ivrigt på det förslag som kommer ifrån utredaren.</textBlock>
    <textBlock ix="376">Kjell Ericsson avslutade med en fråga om jordbrukare. Det finns de som äger en fastighet, bedriver jordbruk i liten skala och arbetar heltid inom ett annat yrke. Reglerna för den typen av företagare -- det behöver inte vara fråga om jordbruk -- innebär att om de inte ökar omfattningen av driften kan de uppbära ersättning. I så fall har ju ingenting förändrats -- förutom att de har blivit arbetslösa. Det vore helt orimligt om det ställdes krav på att man skall avyttra en jordbruksfastighet för att man har råkat bli arbetslös. Det är inte heller så lätt att hux flux sälja en sådan fastighet. Den typen av regler kan vi inte ha.</textBlock>
    <textBlock ix="377">Det rör sig här om svåra handläggningsfrågor. Reglerna behöver ses över, och det kommer att göras.</textBlock>
    <textBlock ix="378">Anf. 61  KJELL ERICSSON (c):</textBlock>
    <textBlock ix="379">Herr talman! Jag tackar för det här svaret. Det är bra att man får klarlägganden i dessa frågor. Många funderar i dag över vad som kommer att hända om de blir arbetslösa.</textBlock>
    <textBlock ix="380">Vi vill att folk skall starta företag. Skall man uppmuntra till att folk startar företag måste reglerna och villkoren vara rimliga och inte diskriminerande. Det är bra att man gör en översyn så att man får rimliga regler för småföretagare, så att de får samma möjlighet som andra att få ersättning vid arbetslöshet. Jag tycker att det är ett bra svar, och jag hoppas att de felaktiga reglerna rättas till så fort som möjligt.</textBlock>
    <textBlock ix="381">Överläggningen var härmed avslutad.</textBlock>
    <textBlock ix="382"> 18 §  Svar på frågorna 1992/93:344 och 356 om användning av arbetslösa i statligt finansierade byggprojekt</textBlock>
    <textBlock ix="383">Anf. 62  Arbetsmarknadsminister BÖRJE HÖRNLUND (c):</textBlock>
    <textBlock ix="384">Herr talman! Karl-Gösta Svenson har med hänvisning till uppgifter om att byggföretag som lämnar anbud till offentliga byggprojekt kan tvingas säga upp egen personal för att i stället anlita arbetslösa byggnadsarbetare, frågat mig om jag kommer att vidta några åtgärder.</textBlock>
    <textBlock ix="385">Ulf Melin har frågat mig om byggnadsprojekt som stöds av statliga medel minskar de reguljära uppdragen så att företag tvingas friställa egen personal för att sedan använda arbetskraft som anvisas av arbetsförmedlingen.</textBlock>
    <textBlock ix="386">Jag besvarar båda frågorna i ett sammanhang.</textBlock>
    <textBlock ix="387">Som Karl-Gösta Svenson och Ulf Melin förstår är det svårt för mig att uttala mig om exempel som jag inte närmare känner till. Det är också arbetsmarknadsmyndigheternas uppgift att svara för dessa frågor och jag bör som arbetsmarknadsminister inte ta ställning till de enskilda besluten tagna av dessa myndigheter.</textBlock>
    <textBlock ix="388">Men jag håller med frågeställarna om att den principiella frågeställningen är viktig. Det gäller att i det enskilda beslutet ta hänsyn till en rad aspekter som delvis kan stå i motsättning till varandra.</textBlock>
    <textBlock ix="389">De medel som anvisas för beredskapsarbeten skall i första hand syfta till att skapa arbetsmöjligheter för arbetslösa, främst för dem som varit arbetslösa en lång tid och riskerar att stämplas ut från A- kassan och tappa fotfästet på arbetsmarknaden. Dessutom riskerar de att drabbas av de nedbrytande sociala konsekvenser som ofta följer i arbetslöshetens spår.</textBlock>
    <textBlock ix="390">Beredskapsarbeten skall omfatta uppgifter som utan stöd inte skulle bli utförda eller projekt som kan tidigareläggas. Detta är syftet med dessa anslag, och det är givetvis i arbetsmarknadsmyndigheternas intresse att anvisa så många långtidsarbetslösa som möjligt för dessa medel.</textBlock>
    <textBlock ix="391">Om projekten genomförs utan anvisad arbetskraft kan de möjligen leda till att arbetstagare inte blir arbetslösa men de skapar då ingen sysselsättning för de hårdast drabbade -- de långtidsarbetslösa.</textBlock>
    <textBlock ix="392">Vad gäller andra åtgärder som t.ex. infrastrukturinvesteringar, satsningar på byggprojekt inom kultursektorn, de två miljarder som anslagits till statliga byggen och den miljard till investeringar i affärsverken som AMS nyligen erhållit är kraven på att utnyttja av arbetsmarknadsmyndigheterna anvisad arbetskraft inte samma som för beredskapsarbeten. Där kan det handla om att man skall samverka med arbetsmarknadsmyndigheterna eller att man skall anlita anvisad arbetskraft om utförarens arbetskraft inte kan tillgodose arbetskraftsbehovet.</textBlock>
    <textBlock ix="393">Samtidigt vill jag peka på att av de totala investeringar och byggnationer som för närvarande igångsätts i landet så är det endast en mindre del som gör över den arbetsmarknadspolitiska budgeten och som är förknippade med krav på att vissa arbetslösa skall anvisas.</textBlock>
    <textBlock ix="394">Det är angeläget att de som anvisas till beredskapsarbeten inom byggsektorn är kvalificerade byggnadsarbetare. Outbildad arbetskraft som i hög grad kom in i branschen under överhettningen bör erbjudas andra möjligheter. I det sammanhanget är arbetslivsutvecklingen en viktig åtgärd, dvs. att man utför arbetsuppgifter för sin A- kasseersättning.</textBlock>
    <textBlock ix="395">Med tanke på hur allvarlig situationen nu är på arbetsmarknaden -- och jag tänker då inte minst på den omfattande långtidsarbetslösheten -- är det regeringens bedömning att yrkesarbetare som riskerar att ''stämplas ut'' skall ha möjligheter till beredskapsarbeten. Det är väsentligt att vi motverkar en permanent utslagning av arbetskraft och därmed motverkar de höga sociala och samhällsekonomiska kostnader som följer av den.</textBlock>
    <textBlock ix="396">Anf. 63  KARL-GÖSTA SVENSON (m):</textBlock>
    <textBlock ix="397">Herr talman! Jag tackar arbetsmarknadsministern för svaret. Med hänvisning till min frågeställning är jag naturligtvis inte helt nöjd med svaret.</textBlock>
    <textBlock ix="398">Jag tycker inte att det kan vara rimligt att framför allt mindre företag skall tvingas friställa sin egen personal för att komma i fråga avseende dessa jobb. Det är egentligen rätt fantastiskt att företrädare för en statlig myndighet uppmanar företagen att friställa sin egen personal för att få chansen till sådana jobb.</textBlock>
    <textBlock ix="399">Regeringen vill ju stimulera till ökat småföretagande. Det betyder väl i första hand att befintliga företag skall kunna leva vidare. Det är enligt min mening småföretag som drabbas av dessa bestämmelser, och dessa företag vill ju behålla sin personal. De har en mycket nära anknytning till sin personal och vill absolut inte avskeda den eller friställa den. Det gör de inte, utan de kämpar vidare på annat sätt. Men de får inte chans till dessa jobb, vilket de egentligen så väl behöver.</textBlock>
    <textBlock ix="400">Jag anser därför att arbetsmarknadsministern bör ompröva sin inställning, så att företagen kan konkurrera på lika villkor. Jag anser att de inte kan göra det i det läge som de nu befinner sig i.</textBlock>
    <textBlock ix="401">Jag tror inte att man löser dessa svåra arbetsmarknadsproblem genom denna typ av rundgång av pengar, som det kan innebära när företagen friställer personal och sedan anställer igen. Därför vädjar jag till arbetsmarknadsministern att tänka framför allt på de mindre företagen i denna fråga och att se till att vi får bättre regler som inte hämmar småföretagens utveckling.</textBlock>
    <textBlock ix="402">Anf. 64  ULF MELIN (m):</textBlock>
    <textBlock ix="403">Herr talman! Herr statsråd och herr medfrågeställare! Jag vill först och främst tacka för svaret på denna fråga. Jag tycker att det är ett gediget och bra svar. Det är utförligt och andas en vilja från arbetsmarknadsministerns sida att vilja lösa dessa problem.</textBlock>
    <textBlock ix="404">Som Karl-Gösta Svenson sade har detta mycket riktigt skapat problem. Jag har blivit uppringd av många byggmästare, framför allt småföretagare, som har varit förtvivlade just av det skälet att de har räknat på objekt osv. och kommit fram till att de måste säga upp personal för att i stället ta in personal från arbetsförmedlingen som riskerar att bli utstämplad.</textBlock>
    <textBlock ix="405">Tanken med systemet är uppenbarligen att man skall försöka skapa fler jobb. Precis som arbetsmarknadsministern säger i svaret skall det handla om nya objekt som egentligen inte är planerade. Men problemet är att man även för objekt som är planerade i den kommunala budgeten får dessa anslag. Det är inte rimligt. Jag tror att det är oerhört viktigt att man från Arbetsmarknadsdepartementet gör en snabb utvärdering av dessa pengar.</textBlock>
    <textBlock ix="406">Arbetsmarknadsministern tar i svaret även upp den outbildade arbetskraften. Byggsektorn hade under 80-talet en för stor kostym. Det talas om att den var ungefär 30 % för stor. Många av dessa arbetare var outbildade. Men även sådana som inte har dessa yrkesbevis blir anvisade av arbetsförmedlingen. Då blir det, precis som Karl-Gösta Svenson sade, en rundgång i systemet.</textBlock>
    <textBlock ix="407">Det är svårt för den lilla företagaren att förklara varför han skall behöva säga upp halva sin personal för att sedan ta in ny personal. Man måste fundera litet mer på detta och se till att man får bort detta system. Det är nämligen inte bra som det är nu.</textBlock>
    <textBlock ix="408">Anf. 65  Arbetsmarknadsminister BÖRJE HÖRNLUND (c):</textBlock>
    <textBlock ix="409">Herr talman! Det här är en mycket svår avvägningsfråga. I alla avvägningsfrågor på olika områden som jag möter, märker jag att det är viss skillnad i handläggning från ställe till ställe. Så är den mänskliga naturen. Det är i och för sig inte så konstigt. Det som är besvärligt och som gör att denna regel nu är svårare än tidigare är att det är så få objekt för öppen marknad. När man annonserar ut ett objekt som innehåller beredskapsarbetare, skall det tydligt anges, så att byggmästaren i fråga skall veta att det inte blir fråga om egen arbetskraft utan även viss annan arbetskraft.</textBlock>
    <textBlock ix="410">Vad vi naturligtvis har att arbeta med är att få fler objekt på den helt öppna marknaden. Genom denna nya åtgärd, arbetslivsutveckling, tycker jag att det är möjligt att lätta litet grand på trycket när det gäller anvisningar till byggen där Arbetsmarknadsverket är inne. Det finns nu tillräckligt många yrkesutbildade, och det är i första hand dem som man långsiktigt måste ha kvar i byggbranschen. Under den otäcka toppen i byggbranschen 1989, 1990 och 1991 köpte man ofta människor från exportindustrin. Dessa människor måste förr eller senare lotsas tillbaka dit. Detta görs inte genom nya jobb i byggsektorn utan i så fall genom arbetslivsutvecklingsåtgärder. Jag förutsätter att Arbetsmarknadsverket är inriktat på detta, annars skall jag vid någon av mina regelbundna träffar med länsarbetsnämndsdirektörerna ta upp det.</textBlock>
    <textBlock ix="411">De objekt som man skall gå in i skall inte ligga i ordinarie budget, utan det skall vara fråga om klara tidigareläggningar.</textBlock>
    <textBlock ix="412">Anf. 66  KARL-GÖSTA SVENSON (m):</textBlock>
    <textBlock ix="413">Herr talman! Jag och Ulf Melin förstår att arbetsmarknadsministern har en svår uppgift i det svåra arbetsmarknadsläge som Sverige befinner sig i. Det var ändå positivt att få höra att arbetsmarknadsministern ser helheten och möjligheterna till en bättre framtid, både för de arbetslösa byggnadsarbetarna och för de småföretag som verkar på detta område, och att båda parter kan få chansen att få fortsatta inom det yrkesområde som de har startat i och att vi också, när konjunkturerna vänder och när tillväxten bli bättre i Sverige, skall se en bättre möjlighet för hela vår ekonomi.</textBlock>
    <textBlock ix="414">Därmed tackar jag för svaret.</textBlock>
    <textBlock ix="415">Anf. 67  ULF MELIN (m):</textBlock>
    <textBlock ix="416">Herr talman! Det är alldeles riktigt, som arbetsmarknadsministern säger, att man skall annonsera om man skall ha anvisad arbetskraft när det gäller dessa objekt. Men dilemmat är att alla dessa ROT-objekt i många kommuner i vårt land följer just denna typ av annonser. Jag menar att man då utnyttjar systemet. Därför är det viktigt att man tar upp detta med länsarbetsnämndsdirektörerna.</textBlock>
    <textBlock ix="417">Jag skall även ta upp en annan sak som arbetsmarknadsministern pekar på i svaret, nämligen att beredskapsarbeten skall omfatta uppgifter som utan stöd inte skulle bli utförda eller projekt som kan tidigareläggas. Men jag upplever att alla objekt, även om de är planerade, omfattas av detta stöd. Då innebär detta att man sänder fel signaler. Det är viktigt att man tar upp denna fråga, och även när det gäller den outbildade arbetskraften. Jag tror nämligen att vi på sikt lurar dessa människor.</textBlock>
    <textBlock ix="418">Anf. 68  Arbetsmarknadsminister BÖRJE HÖRNLUND (c):</textBlock>
    <textBlock ix="419">Herr talman! Jag tar diskussionen till mig.</textBlock>
    <textBlock ix="420">Överläggningen var härmed avslutad.</textBlock>
    <textBlock ix="421">19 §  Svar på fråga 1992/93:342 om studiefinansiering av arbetslösas folkhögskolestudier</textBlock>
    <textBlock ix="422">Anf. 69  Arbetsmarknadsminister BÖRJE HÖRNLUND (c):</textBlock>
    <textBlock ix="423">Herr talman! Carl-Johan Wilson har frågat mig om jag relativt omgående kan vidta några åtgärder så att individuell studiefinansiering kan erbjudas så många folkhögskoleelever att de extra resurserna till folkhögskolorna blir utnyttjade.</textBlock>
    <textBlock ix="424">Frågan är ställd mot bakgrund av att elever, enligt Carl-Johan Wilson, avbryter sina studier när de inte erbjuds de studiestöd de hade räknat med, vilket resulterat i att fulltecknade kurser blivit inställda.</textBlock>
    <textBlock ix="425">De kurser som Carl-Johan Wilson avser är kurser som startas under våren 1993 genom uppgörelsen mellan regeringen och Socialdemokraterna. Denna satsning gjordes mot bakgrund av de behov av utbildningar som finns där de sökande själva väljer utbildningens inriktning. Till dessa kurser beräknades även kostnader för olika former av studiestöd, däribland särskilt vuxenstudiestöd för arbetslösa (SVUXA) för ca 5 100 heltidsstuderande. Kursdeltagarna får således olika former av studiestöd och inte utbildningsbidrag.</textBlock>
    <textBlock ix="426">Önskemålen om utbildningsmöjligheter är stora. Det gäller inte bara för de kurser Carl-Johan Wilson tar upp utan också i fråga om t.ex. arbetsmarknadsutbildning.</textBlock>
    <textBlock ix="427">För att bl.a. under resten av budgetåret kunna upprätthålla möjligheten till arbetsmarknadsutbildning beslutade regeringen därför den 21 januari att anslå ytterligare 2 miljarder kronor. Medlen skall i första hand användas till utbildningsbidrag vid arbetsmarknadsutbildning, ungdomspraktik och starta eget.</textBlock>
    <textBlock ix="428">Länsarbetsnämnderna har själva att avgöra vilka utbildningsanordnare som anlitas, vilket innebär att arbetsmarknadsutbildning för vilken utbildningsbidrag lämnas även kan vara förlagd till folkhögskolor.</textBlock>
    <textBlock ix="429">Anf. 70  CARL-JOHAN WILSON (fp):</textBlock>
    <textBlock ix="430">Värderade talman! Jag vill tacka arbetsmarknadsministern för hans svar. Man skulle naturligtvis önska, oavsett om man är arbetsmarknadsminister eller frågeställare, att man kunde svara på ett sådant sätt att alla utropar: Hurra, nu är allting löst! Men både arbetsmarknadsministern och jag inser väl att så tyvärr inte är fallet här.</textBlock>
    <textBlock ix="431">Problemet är det att många sådana här kurser på folkhögskolor blir avbrutna därför att elever, som med glädje söker till och även blir antagna till dessa kurser, inte får utbildningsbidrag. Jag vill fråga: Anser arbetsmarknadsministern att beskedet om de nya pengarna innebär att det borde finnas medel hos länsarbetsnämnderna till dessa kurser?</textBlock>
    <textBlock ix="432">Anf. 71  Arbetsmarknadsminister BÖRJE HÖRNLUND (c):</textBlock>
    <textBlock ix="433">Herr talman! Det är ju alltid en kamp om medel, även om medlen till Arbetsmarknadsverket i princip har tredubblats. Tyvärr är arbetsmarknadssituationen sådan att Arbetsmarknadsverket framåt våren kommer att hålla ungefär 6 % av arbetskraften i olika åtgärder, varav kanske uppåt 100 000 personer i utbildningar.</textBlock>
    <textBlock ix="434">Därutöver har vi lagt fram det här utbildningspaketet, i vilket man normalt inte går in med arbetsmarknadsstöd. Men om man har elever att placera och det finns ledig kapacitet, är det självfallet ingenting som hindrar att man kompletterar med att ge arbetsmarknadsstöd även till en elev för vilken det normalt inte utgår sådant stöd. Det är alltså möjligt. Men det är upp till resp. länsarbetsnämnd och arbetsförmedling inom varje län att avgöra hur man gör bästa nytta med pengarna</textBlock>
    <textBlock ix="435">Anf. 72  CARL-JOHAN WILSON (fp):</textBlock>
    <textBlock ix="436">Värderade talman! Poängen med en åtgärd i den riktning som jag anger i min fråga är följande. Det är regeringen som ger pengar till dessa kurser, och folkhögskolorna blir i sin tur glada över denna möjlighet till insatser och annonserar ut kurserna, som man sedan får mängder av sökande till. Men sedan fungerar det inte, eftersom studiefinansieringen inte räcker till. För att pengarna till folkhögskolorna skall komma till så stor nytta som möjligt borde man också se till att ha en tillräcklig studiefinansiering.</textBlock>
    <textBlock ix="437">Skulle man kunna ge det beskedet till folkhögskolorna att arbetsmarknadsministern i dag har sagt till riksdagen att man i första hand bör se till att dessa folkhögskolekurser kommer till stånd? Det skulle vara ett glädjebesked till hela Folkhögskole-Sverige.</textBlock>
    <textBlock ix="438">Anf. 73  Arbetsmarknadsminister BÖRJE HÖRNLUND (c):</textBlock>
    <textBlock ix="439">Herr talman! SVUXA-stöd och vanligt utbildningsstöd är inte mitt bord. Jag har hand om arbetsmarknadsutbildning. Däremot tillhör det mitt bord att ständigt samtala med mina ministerkolleger om olika saker, bl.a. om att få över så mycket som möjligt på deras departementsbudgetar för att lätta på arbetslöshetstrycket på mitt departement. Denna fråga kommer därför säkerligen åter.</textBlock>
    <textBlock ix="440">Carl-Johan Wilson vet att uppgörelsen träffades vid en rätt hygglig tidpunkt under hösten, men att riksdagsbeslutet kom sent i december. Då var det mycket nära till skolstarten. Det vore önskvärt med litet längre förberedelsetider, men ibland får man göra det bästa i en uppkommen situation.</textBlock>
    <textBlock ix="441">Anf. 74  CARL-JOHAN WILSON (fp):</textBlock>
    <textBlock ix="442">Herr talman! Jag har uppfattat att det finns stor anledning att hysa tacksamhet mot arbetsmarknadsministern för att han tagit ansvaret för denna fråga. Det är väl ändå så att pengar till dessa kurser har kommit från arbetsmarknadsministern. Att de över huvud taget kommit till stånd beror på insatser från arbetsmarknadsministerns departement.</textBlock>
    <textBlock ix="443">Jag uppfattar det som ett löfte att nya kontakter med Utbildningsdepartementet kan tas så att man kan få ökat stöd för att dessa pengar används till detta. Jag och många med mig tycker att det vore en katastrof om dessa kurser, som det finns resurser och elever till på skolorna, inte kommer till stånd.</textBlock>
    <textBlock ix="444">Överläggningen var härmed avslutad.</textBlock>
    <textBlock ix="445">20 §  Svar på fråga 1992/93:313 om skyldigheten att fullgöra värnplikt</textBlock>
    <textBlock ix="446">Anf. 75  Försvarsminister ANDERS BJÖRCK (m):</textBlock>
    <textBlock ix="447">Herr talman! Carl-Johan Wilson har frågat mig om jag avser att göra något för att det skall bli möjligt för en vapenfri -- som tidigare fullgjort militär grundutbildning -- att i stället för att fullgöra repetitionsövning som vapenfri skall kunna krigsplaceras i sin civila arbetsuppgift.</textBlock>
    <textBlock ix="448">En värnpliktig som har fullgjort sin militära grundutbildning och därefter får vapenfri tjänst måste i princip också fullgöra viss kortare tjänstgöring som vapenfri. Skälet till detta är att den vapenfrie måste få en utbildning som gör det möjligt med en krigsplacering inom de tjänstgöringsområden som för närvarande finns för den vapenfria tjänsten. Tjänstgöringen skall enligt lagen (1966:413) om vapenfri tjänst fullgöras i verksamhet som är betydelsefull för samhället under beredskap och krig.</textBlock>
    <textBlock ix="449">I samband med att riksdagen lade fast tjänstgöringsområdena för den vapenfria tjänsten år 1978 uttalade försvarsministern i propositionen (prop. 1977/78:159 s. 110) att han ansåg det principiellt fel att låta den vapenfrie fullgöra den vapenfria tjänsten på sin civila arbetsplats. Det borde dock inte föreligga hinder mot en uttagning för tjänstgöring som ligger inom den vapenfries eget civila yrkesområde. Riksdagen hade inte något att erinra mot uttalandet.</textBlock>
    <textBlock ix="450">Pliktutredningen har nyligen till mig överlämnat sitt betänkande om en totalförsvarsplikt. Betänkandet skall nu remissbehandlas och beredas inom Försvarsdepartementet på sedvanligt sätt. Betänkandet innehåller förslag som ger möjligheter till en tjänstgöring inom totalförsvaret som är mer flexibel än i dag. Styrande för uttagningen till plikttjänstgöring skall enligt utredningens förslag vara totalförsvarets behov av personal och den enskildes kvalifikationer.</textBlock>
    <textBlock ix="451">Det enskilda fall som Carl-Johan Wilson nämnt i sin fråga kan jag inte närmare uttala mig om. Däremot kommer den principiella fråga som Carl-Johan Wilson tar upp självfallet att behandlas under beredningen av Pliktutredningens förslag. Dessa förslag innebär vidgade möjligheter att krigsplacera människor som redan har en speciell kompetens utan att de genomgått någon pliktutbildning. För att inte föregripa beredningen av Pliktutredningens förslag är jag dock inte beredd att nu föreslå några förändringar i gällande pliktsystem.</textBlock>
    <textBlock ix="452">Anf. 76  CARL-JOHAN WILSON (fp):</textBlock>
    <textBlock ix="453">Herr talman! Värderade talman! Tack för svaret, försvarsministern! Jag är medveten om att försvarsministern inte kan kommentera enskilda fall. Ofta initieras våra frågor dock av att man märker att något är fel, och jag är övertygad om att det är rätt att i detta svar läsa ut att försvarsministern gott kan tänka sig att stödja att sunt förnuft finge råda i större utsträckning i sådana här ärenden.</textBlock>
    <textBlock ix="454">Låt mig ändå principiellt med utgångspunkt i det fall som vi nu båda känner till säga: Nog vore det rimligt att man kunde tolka de regler som finns så, att sådana här saker inte behövde inträffa. Det vore väl tänkbart att få ett positivt svar på det.</textBlock>
    <textBlock ix="455">Anf. 77  Försvarsminister ANDERS BJÖRCK (m):</textBlock>
    <textBlock ix="456">Herr talman! Jag vill säga till Carl-Johan Wilson att också jag är för sunt förnuft i hanteringen av alla upptänkliga frågor, såväl i riksdagen som inom regeringskansliet. Det finns emellertid vissa utgångspunkter även när det sunda förnuftet skall råda, och vi måste följa de bestämmelser som finns. Regeringen kan inte ingripa i myndighetsutövning mot enskild.</textBlock>
    <textBlock ix="457">Det finns rättviseaspekter på detta. Det finns säkerligen många som gärna skulle göra värnplikten på sin gamla arbetsplats. Det finns en rad hänsyn att ta i dessa sammanhang. Ytterst handlar det ändå om att se till att totalförsvaret får tillgång till kompetenta personer på rätt plats.</textBlock>
    <textBlock ix="458">Jag kan informera Carl-Johan Wilson och kammarens ledamöter om att Pliktutredningens förslag nu är på väg ut på remiss. Det är min förhoppning -- men det blir naturligtvis beroende av remissutfallet -- att beslut skall kunna tas i riksdagen redan nästa år på detta område. Därmed är inte sagt att alla de förslag som det i så fall kommer att beslutas om kan träda i kraft redan under 1994. Jag tycker dock att det avgörande är att beslutet kan tas redan nästa år.</textBlock>
    <textBlock ix="459">Jag är övertygad om att en del av de problem som Carl-Johan Wilson tar upp också kommer att kunna få en tillfredsställande lösning.</textBlock>
    <textBlock ix="460">Anf. 78  CARL-JOHAN WILSON (fp):</textBlock>
    <textBlock ix="461">Herr talman! Det låter ju bra att ett beslut skall kunna fattas inom något år, men det som initierat min fråga är ett akut ärende, där en värnpliktig som har gjort sin första tjänstgöring och en repetitionsövning kommit på att han vill ha vapenfri tjänst i stället. Då gäller regeln att han först skall ha en kort utbildning, som försvarsministern sade.</textBlock>
    <textBlock ix="462">Jag kan inte förstå att någon kan tycka att det är rimligt att denna person, som behövs för sin civila uppgift även i totalförsvaret, skall behöva genomgå en ny utbildning och att han, när han inte kan göra det på grund av sin civila uppgift, skall sättas i fängelse.</textBlock>
    <textBlock ix="463">Jag tycker att man i en sådan här debatt ändå kunde säga något som gör att vi känner att det finns en väg ut ur detta. Kan man inte från denna talarstol föra ett principiellt resonemang med utgångspunkt i detta fall, men utan att uttala sig om just det? Borde det inte i detta läge finnas möjlighet att ta hänsyn till faktum och inte ensidigt se på att den värnpliktige inte har genomgått en utbildning för denna civila tjänst?</textBlock>
    <textBlock ix="464">Anf. 79  Försvarsminister ANDERS BJÖRCK (m):</textBlock>
    <textBlock ix="465">Herr talman! Om jag gav mig in på att diskutera det konkreta fallet, skulle talmannen i all sin stränghet låta klubban falla. Vi har inte rätt att diskutera enskilda fall i kammaren. Jag kan bara upprepa att jag självfallet anser att man skall tillämpa sunt förnuft i denna handläggning.</textBlock>
    <textBlock ix="466">Carl-Johan Wilson, som har suttit i försvarsutskottet, vet mycket väl att det finns en speciell ordning för hur man överklagar beslut i de här sammanhangen. Den innebär bl.a. att man inte kan överklaga vissa typer av beslut rörande värnpliktsfrågor till regeringen. Vi är icke sista instans, och därför har jag inte möjlighet att gripa in i något enskilt fall.</textBlock>
    <textBlock ix="467">Anf. 80  CARL-JOHAN WILSON (fp):</textBlock>
    <textBlock ix="468">Herr talman! Jag anser att det är solklart att det finns en stor överensstämmelse mellan det som försvarsministern anser i denna fråga och vad den allmänna opinionen i Sverige tycker, nämligen att det här är ett orimligt hanterat ärende.</textBlock>
    <textBlock ix="469">För att formulera mitt sista inlägg återigen som en fråga vill jag säga till försvarsministern: Skulle försvarsministern önska att det blev sådana regler för den principiella hanteringen av ett sådant här ärende att en sådan här hantering inte skulle behöva inträffa i framtiden?</textBlock>
    <textBlock ix="470">Anf. 81  Försvarsminister ANDERS BJÖRCK (m):</textBlock>
    <textBlock ix="471">Herr talman! Jag hoppas att de regler som vi får på det här området blir kloka, förnuftiga och smidiga. Huruvida de möter de krav som Carl-Johan Wilson har kan jag inte uttala mig om, men självfallet hoppas jag att det skall bli en smidig tillämpning i fortsättningen.</textBlock>
    <textBlock ix="472">Överläggningen var härmed avslutad.</textBlock>
    <textBlock ix="473">21 §  Svar på fråga 1992/93:360 om vapenexport till Estland</textBlock>
    <textBlock ix="474">Anf. 82  Försvarsminister ANDERS BJÖRCK (m):</textBlock>
    <textBlock ix="475">Herr talman! Lars Sundin har frågat mig om jag är beredd att medverka till att Estlands försvar snabbt kan förstärkas.</textBlock>
    <textBlock ix="476">Jag vill inledningsvis framhålla att Sverige sedan år 1991 på olika sätt stött Estlands, Lettlands och Litauens suveränitet.</textBlock>
    <textBlock ix="477">Frågan om svensk Baltikumpolitik har främst utrikespolitiska dimensioner. Jag vill hänvisa till att Sverige genom sitt ordförandeskap i ESK aktivt verkar för stabilitet och ett värnande av de baltiska staternas suveränitet.</textBlock>
    <textBlock ix="478">Låt mig även konstatera, att Sverige under det gångna året i olika sammanhang lämnat bistånd till det estniska folket. Bl.a. har 2 000 vinteruniformer överlämnats till den estniska försvarsmakten. Vidare har ett kustbevakningsfartyg överlämnats.</textBlock>
    <textBlock ix="479">I samråd med de tre baltiska staterna har prioriterats stöd till deras polis, tull och gränsövervakningsverksamhet. Dessutom har påbörjats stöd till kompetensuppbyggnad inom det säkerhetspolitiska området.</textBlock>
    <textBlock ix="480">Frågan om svensk krigsmaterielexport avgörs i enlighet med de riktlinjer som riksdagen nyligen har fastställt. Därvid sker alltid samråd med den parlamentariskt sammansatta rådgivande nämnden i krigsmaterielexportfrågor. Det gäller naturligtvis även då frågor uppkommer om export till de baltiska staterna.</textBlock>
    <textBlock ix="481">Anf. 83  LARS SUNDIN (fp):</textBlock>
    <textBlock ix="482">Herr talman! Jag tackar försvarsministern för det snabba svaret på min fråga. Jag delar självfallet uppfattningen att Sverige har lämnat och lämnar bra hjälp och goda bidrag till Estland, Lettland och Litauen, så att de när de nu har blivit självständiga stater kan utvecklas till stabila demokratier.</textBlock>
    <textBlock ix="483">Men min fråga avsåg skyddet av deras samhällsstruktur, som ännu så länge inte hunnit bli så stabil. Den kan rent av hotas av beväpnade terroristskaror som avfallit från Moskva, som försvarsministerns kollega i Tallinn enligt en tidningsartikel nyss sagt. Dessa skaror vill Estland försvara sig mot, men uppenbarligen får estländarna ännu så länge inte göra det med svenska vapen utan hänvisas till att göra det med vapen köpta t.ex. från Rumänien. Tycker försvarsministern att det är bättre ur Estlands och vår synvinkel?</textBlock>
    <textBlock ix="484">Anf. 84  Försvarsminister ANDERS BJÖRCK (m):</textBlock>
    <textBlock ix="485">Herr talman! Jag tycker att ett viktigt kriterium för hjälp till Estland, Lettland och Litauen på försvarsområdet, särskilt vad avser vapenexport, är att de ryska trupperna skall ha lämnat dessa länder. Det ligger väl i linje med de principer som gäller för vapenexport och är i enlighet med vad riksdagen har fastslagit.</textBlock>
    <textBlock ix="486">Min förhoppning är att vi så snart som möjligt skall kunna uppnå en situation där Estland, Lettland och Litauen i dessa avseenden jämställs med de övriga nordiska länderna, där vi ju i praktiken har mycket små restriktioner för försäljning av försvarsmateriel. Vi är emellertid inte där ännu. Vi kan bara hoppas att denna utveckling går så snabbt som möjligt.</textBlock>
    <textBlock ix="487">Får jag dock säga att vi ju från svensk sida, bl.a. under innevarande år, har orienterat t.ex. estniska officerare under en flerveckorskurs om hur svenskt försvar är uppbyggt, och vi försöker på olika sätt hjälpa till så att man får en kompetens för att bygga upp en egen försvarsmakt.</textBlock>
    <textBlock ix="488">Anf. 85  LARS SUNDIN (fp):</textBlock>
    <textBlock ix="489">Herr talman! Nu säger försvarsministern att frågan kommer i ett annat läge när det ryska trupperna har lämnat Estland. Hur menar försvarsministern att den ryska reträtten skulle försenas, om detta embryo till en armé som Estland har, representerande 1 1/2 miljon människor, finge tillgång till lättare handeldvapen? De ryska soldaterna representerar en nation med 100 gånger så många invånare.</textBlock>
    <textBlock ix="490">Anf. 86  Försvarsminister ANDERS BJÖRCK (m):</textBlock>
    <textBlock ix="491">Herr talman! Jag tror naturligtvis inte i likhet med Lars Sundin att det skulle påverka takten i tillbakadragandet av de ryska trupperna, men principerna för den vapenexportlagstiftning som vi har och som nyligen har antagits av riksdagen är ju att vi inte skall sälja till länder inom vars område det finns främmande trupp. Vi har inga specialbestämmelser för Baltikum.</textBlock>
    <textBlock ix="492">Jag tror att både Lars Sundin och hela svenska folket är inriktade på att vi så snart som möjligt skall kunna få vad jag betraktar som normala möjligheter i detta avseende. Med normala möjligheter menar jag att Estland, Lettland och Litauen måste positivt och frivilligt infogas i den nordiska gemenskap som vi har och där de enligt min bestämda uppfattning är varmt välkomna. Då kommer också dessa frågor att lösa sig. Jag kan försäkra Lars Sundin att vi gör vad vi kan för att påverka trupptillbakadragandet.</textBlock>
    <textBlock ix="493">Anf. 87  LARS SUNDIN (fp):</textBlock>
    <textBlock ix="494">Herr talman! Det är jag alldeles övertygad om. Ytterst är naturligtvis stabila demokratiska baltiska stater också ett svenskt säkerhetspolitiskt intresse.</textBlock>
    <textBlock ix="495">Detta med att vi har överlämnat uniformer och musikinstrument tyder väl ändå på att vi är redo att gå vidare här, för det kan väl inte ha varit försvarsministerns mening att vi skulle så att säga göra halt med uniformerna och musikinstrumenten.</textBlock>
    <textBlock ix="496">I och för sig är Estland långt ifrån ett operettland, där man kan spela sig fram och bära svenska uniformer. Demokratin där behöver också ett mera handfast försvar.</textBlock>
    <textBlock ix="497">Anf. 88  Försvarsminister ANDERS BJÖRCK (m):</textBlock>
    <textBlock ix="498">Herr talman! Jag kan informera Lars Sundin om att jag har tagit initiativ till att frågan om olika former av stöd på det här området från de nordiska länderna skall tas upp vid det nordiska försvarsministermöte som äger rum den 3--4 maj i Karlskrona.</textBlock>
    <textBlock ix="499">Jag tycker att det är viktigt att de nordiska länderna har en gemensam linje när det gäller t.ex. frågan om vapenexport till Baltikum men också, herr talman, när det gäller andra sätt att stödja Baltikum på det område som vi nu diskuterar. Jag hoppas att vi relativt snart skall kunna komma fram till en gemensam nordisk handlingslinje i detta avseende.</textBlock>
    <textBlock ix="500">Överläggningen var härmed avslutad.</textBlock>
    <textBlock ix="501">Ajournering</textBlock>
    <textBlock ix="502">Kammaren beslöt kl. 15.56 på förslag av förste vice talmannen att ajournera förhandlingarna till kl. 18.00.</textBlock>
    <textBlock ix="503">Återupptagna förhandlingar</textBlock>
    <textBlock ix="504">Förhandlingarna återupptogs kl. 18.00.</textBlock>
    <textBlock ix="505">22 §  Svar på fråga 1992/93:327 om tidpunkten för ett förslag om vårdnadsbidrag</textBlock>
    <textBlock ix="506">Anf. 89  Socialminister BENGT WESTERBERG (fp):</textBlock>
    <textBlock ix="507">Herr talman! Eva Johansson har frågat mig om regeringen förbereder ett förslag om vårdnadsbidrag under våren.</textBlock>
    <textBlock ix="508">Regeringen har i budgetpropositionen aviserat att ett förslag till vårdnadsbidrag -- lika för alla barn mellan ett och tre år -- kommer att läggas fram när de ekonomiska förutsättningarna så medger.</textBlock>
    <textBlock ix="509">Det är inte möjligt att i dag precisera tidpunkten för när ett sådant förslag kan läggas fram.</textBlock>
    <textBlock ix="510">Anf. 90  EVA JOHANSSON (s):</textBlock>
    <textBlock ix="511">Herr talman! Jag vill tacka för svaret, men det är litet svävande.</textBlock>
    <textBlock ix="512">Anledningen till min fråga är tidningsuppgifter om att Alf Svensson med bestämdhet hävdar att han tror att det kommer ett förslag om vårdnadsbidrag under våren. Han säger sig inte ha stött på något mostånd i regeringen mot en finansiering via försämrat bidrag till kommunerna för barnomsorgen och föräldraförsäkringen. Det här är litet förvånande, eftersom detta inte finns med i propositionsförteckningen.</textBlock>
    <textBlock ix="513">Jag vet inte om jag skall tolka svaret så, att arbete pågår i Socialdepartementet enligt den modell som Alf Svensson uppgivit i tidningen Dagen, eller om jag skall tolka det så, att frågan har uppskjutits på obestämd tid. Det vore bra om det gick att få ett litet klarare besked från Bengt Westerberg på den punkten. Detta är av intresse i och med att ekonomin är som den är. Om det fanns ett ekonomiskt utrymme för reformen, så vore det en sak. Men som det nu ser ut, och såvitt jag kan se, finns det två vägar att finansiera reformen. Den ena vägen är att genomföra en skattehöjning. Såvitt jag förstår är Moderaterna klart emot en sådan lösning. Den andra vägen är att genomföra besparingar i andra verksamheter.</textBlock>
    <textBlock ix="514">Mot den bakgrunden är det kanske de vägar som Alf Svensson har nämnt som är öppna -- vad vet jag? Det här aktuella alternativet skulle ju innebära ytterligare försämrade villkor för alla föräldrar som vill kombinera föräldraskapet med förvärvsarbete och som kräver en väl fungerande barnomsorg liksom den trygghet som ligger i att de vet att de ekonomiska frågorna är lösta under den tid som de har tillsammans med barnen. Därför tycker jag att det i den här frågan, som oroar många människor och även många anställda i kommunerna, skulle behövas ett litet tydligare svar. Ett sådant hoppas jag att jag skall få. Pågår alltså nämnda arbete?</textBlock>
    <textBlock ix="515">Anf. 91  Socialminister BENGT WESTERBERG (fp):</textBlock>
    <textBlock ix="516">Herr talman! Nej, det pågår för närvarande inte något arbete med detta. De finansieringsmöjligheter som Eva Johansson redovisar är inte aktuella. Något statsbidrag till barnomsorgen finns ju inte längre, så det går inte att sänka detta. Vidare är det inte aktuellt att sänka det allmänna kommunala bidraget till kommunerna, och någon försämring av föräldrapenningen är heller inte aktuell.</textBlock>
    <textBlock ix="517">Jag har inte tagit del av vad Alf Svensson har sagt i tidningen Dagen. Men min vapenbroder och käre kollega Alf Svensson är en boren optimist. Jag hoppas naturligtvis att han får rätt. Jag kan dock inte ge ett tydligare besked på den här punkten än vad jag i dag har gett. Det går alltså inte att för dagen precisera tidpunkten för när det kan bli aktuellt med ett sådant här förslag.</textBlock>
    <textBlock ix="518">Anf. 92  EVA JOHANSSON (s):</textBlock>
    <textBlock ix="519">Herr talman! Ja, det är uppmuntrande besked som ges! Det borde ju pågå ett arbete i Socialdepartementet, och alltså kanske inte i UD i första hand, om ett förslag om vårdnadsbidrag vore att vänta.</textBlock>
    <textBlock ix="520">Jag ber Bengt Westerberg att ta upp frågan i regeringen, och kanske framför allt med Alf Svensson, och klargöra hur viktigt det är med entydiga signaler från regeringen. Det kan ju inte gå till så, att man går ut med besked i massmedia som ger en tvetydig bild av vad regeringskansliet håller på med. Får Alf Svensson klart för sig att det också gäller hans roll i regeringen, kanske mycket i det här sammanhanget kan klaras ut. Då skulle man ute i kommunerna och även de som är beroende av en väl fungerande föräldraförsäkring slippa oroa sig över snabba förändringar.</textBlock>
    <textBlock ix="521">Överläggningen var härmed avslutad.</textBlock>
    <textBlock ix="522">23 §  Svar på fråga 1992/93:349 om utskrivning av personer som dömts till sluten psykiatrisk vård</textBlock>
    <textBlock ix="523">Anf. 93  Justitieminister GUN HELLSVIK (m):</textBlock>
    <textBlock ix="524">Herr talman! Ian Wachtmeister -- som tydligen är mera intresserad av att ställa sin fråga än av att lyssna på svaret -- har frågat mig när regeringen skall inse att hela brottsbalken och särskilt påföljdssystemet måste ses över så att oskyldiga människors säkerhet går före vården av mördare.</textBlock>
    <textBlock ix="525">Bakgrunden är ett uppmärksammat fall där en person dödade en nära anhörig och dömdes till sluten psykiatrisk vård och där gärningsmannen efter ett år blev utskriven från sjukhuset och försatt på fri fot. Enligt uppgifter i massmedierna fick gärningsmannen dessutom ärva sitt offer.</textBlock>
    <textBlock ix="526">Som Ian Wachtmeister borde känna till gäller sedan den 1 januari 1992 nya regler som förhindrar arvsrätt i situationer som den beskrivna utom i rena undantagsfall.</textBlock>
    <textBlock ix="527">Frågan om behandlingen av psykiskt störda lagöverträdare är en av de svåraste och mest kontroversiella inom kriminalpolitiken. Problemet består framför allt i att försöka finna ett system som på en och samma gång kan tillgodose kraven på rättvisa, humanitet och samhällsskydd. Efter ett långvarigt och omfattande utredningsarbete har vi sedan år 1992 nya och skärpta regler på detta område. Villkoren för överlämnande till rättspsykiatrisk vård har stramats upp samtidigt som frågor om permission och utskrivning skall prövas av domstol, om det finns risk för återfall i allvarlig brottslighet. Trots att reglerna har varit i kraft endast något år pågår redan en utvärdering genom Socialstyrelsens försorg.</textBlock>
    <textBlock ix="528">Som jag nyss sade är problemet med psykiskt avvikande lagöverträdare en av de viktigaste frågorna inom kriminalpolitiken. Självfallet kommer jag därför att noga följa de resultat som utvärderingen ger och även i övrigt föreslå de ändringar som jag finner befogade.</textBlock>
    <textBlock ix="529">Jag antar att Ian Wachtmeisters krav på åtgärder från regeringen inte bara gäller de psykiskt avvikande. För ett par veckor sedan svarade jag här i kammaren på en fråga om vilka åtgärder jag tänkte vidta för att bryta brottsutvecklingen. Jag underströk då att ett av regeringens mål, som också intagits i regeringsförklaringen, är att effektivisera brottsbekämpningen, särskilt vid vålds- och narkotikabrott. Jag redovisade också ett antal förslag för att stärka brottsoffrens ställning. Ian Wachtmeisters påstående, att samhället belönar brottslingen och låter straffet drabba offret, saknar enligt min mening grund.</textBlock>
    <textBlock ix="530">Ian Wachtmeister efterlyser en översyn av brottsbalken. Jag vill då påminna om att regeringen redan har lagt fram ett förslag till skärpta regler vid villkorlig frigivning. Ett annat gäller strängare straffskalor för en rad brott. Samtidigt pågår flera utredningar som har med brottsbalkens påföljdsregler att göra. Bl.a. har Straffsystemkommittén i uppdrag att göra en genomgripande översyn av straffsystemet. Uppdraget skall vara slutfört före 1994 års utgång. Jag menar således att regeringen på olika sätt redan har initierat den översyn som Ian Wachtmeister nu vill ha.</textBlock>
    <textBlock ix="531">Andre vice talmannen konstaterade att frågeställaren inte var närvarande i kammaren och förklarade överläggningen avslutad.</textBlock>
    <textBlock ix="532">24 §  Svar på fråga 1992/93:283 om reglerna om häktning samt Europa- och FN-konventionerna</textBlock>
    <textBlock ix="533">Anf. 94  Justitieminister GUN HELLSVIK (m):</textBlock>
    <textBlock ix="534">Herr talman! Britta Bjelle har frågat mig om jag ämnar vidta någon åtgärd för att klargöra om en viss regel om häktning i rättegångsbalken strider mot den europeiska konventionen om de mänskliga rättigheterna eller FN:s konvention om medborgerliga och politiska rättigheter och, om så är fallet, om jag ämnar vidta någon åtgärd för att undvika att Sverige bryter mot konventionerna.</textBlock>
    <textBlock ix="535">Enligt huvudregeln för häktning krävs att någon på sannolika skäl är misstänkt för ett brott av viss svårighetsgrad. Därutöver krävs att någon av tre s.k. särskilda häktningsförutsättningar föreligger. Dessa förutsättningar innebär att det skall föreligga risk för att den misstänkte undandrar sig lagföring eller straff, att han försvårar sakens utredning eller att han fortsätter sin brottsliga verksamhet.</textBlock>
    <textBlock ix="536">När det gäller de grövsta typerna av brott finns det en särskild häktningsregel. Av denna regel följer att om straffminimum för brottet är fängelse i två år skall häktning ske om det inte är uppenbart att anledning till häktning saknas. Regeln innebär en presumtion för häktning, vilket leder till att det skall vara uppenbart att ingen av de särskilda häktningsförutsättningarna föreligger för att den misstänkte skall undgå häktning. Regeln kan bli tillämplig exempelvis vid grova våldsbrott och narkotikabrott.</textBlock>
    <textBlock ix="537">Både FN-konventionen och Europakonventionen innehåller bestämmelser om häktning. FN- konventionens bestämmelse innebär ganska säkert ett förbud mot s.k. obligatorisk häktning. Även Europakonventionens bestämmelse kan eventuellt tolkas som ett förbud mot obligatorisk häktning. Med en obligatorisk häktningsregel menas att bara misstanken om ett visst brott räcker för häktning. Ett förbud mot obligatorisk häktning innebär då att det utöver misstanke om brott måste föreligga någon särskild häktningsanledning, exempelvis flyktfara.</textBlock>
    <textBlock ix="538">Frågan om den särskilda häktningsregeln grova brott överensstämmer med bestämmelserna i de båda nämnda konventionerna uppmärksammades av 1983 års häktningsutredning (SOU 1985:27 s. 138 f.f.). Utredningens majoritet ansåg att den särskilda häktningsregeln inte stred mot konventionerna och att regeln därför kunde behållas. Departementschefen liksom nästan alla remissinstanser som uttalade sig i frågan var av samma uppfattning (prop. 1986/87:112 s. 33 f.), Departementschefen uttalade bl.a. att en presumtionsregel av svensk modell inte kunde likställas med en regel om obligatorisk häktning. Han anförde att rätten alltid är skyldig att i varje enskilt fall pröva om förutsättningarna för häktning föreligger och att rätten i de fall det är uppenbart att det inte finns några särskilda häktningsskäl, t.ex. därför att den misstänkte är svårt sjuk, inte skall besluta om häktning. Ett enigt utskott delade departementschefens uppfattning (bet. JuU 1987/88:7 s. 28).</textBlock>
    <textBlock ix="539">Enligt min mening finns det åtminstone för närvarande inte skäl att avvika från bedömningen i detta lagstiftningsärende att den särskilda häktningsregeln för grova brott inte strider mot Sveriges konventionsåtaganden. Jag är lika angelägen som Britta Bjelle om att vi skall uppfylla våra internationella åtaganden, och det är därför viktigt att vi noga följer konventionernas tillämpning.</textBlock>
    <textBlock ix="540">Anf. 95  BRITTA BJELLE (fp):</textBlock>
    <textBlock ix="541">Herr talman! Jag ber att få tacka statsrådet för svaret. I FN-konventionen om medborgerliga och politiska rättigheter står det i artikel 9, mom. 3: Det skall inte vara allmän regel att personer som avvaktar rättegång hålls i förvar.</textBlock>
    <textBlock ix="542">Den här regeln måste man nog ändå uppfatta som ett förbud mot obligatorisk häktning. Statsrådet säger då att en presumtionsregel av svensk modell inte kan likställas med en regel om obligatorisk häktning. Om man enbart håller sig till ordalydelsen i paragrafen i rättegångsbalken, kan man möjligen dra slutsatsen att häktning inte är obligatorisk. Men läser man motiven till lagstiftningen får man nog en annan uppfattning, nämligen att häktning är obligatorisk vid grova brott.</textBlock>
    <textBlock ix="543">I motiven nämns såsom exempel på fall där häktning kan underlåtas att den misstänkte redan är intagen i kriminalvårdsanstalt eller är mycket allvarligt sjuk. Det är alltså fråga om fall där det är tämligen betydelselöst om man beslutar om häktning eller inte.</textBlock>
    <textBlock ix="544">Det är dessutom så att regeln, genom sin uppbyggnad, innebär en omvänd bevisbörda. Det blir alltså den misstänkte som måste göra uppenbart att det saknas skäl för häktning. Den här regeln har med andra ord en hel del svagheter. Man kan tycka att den här frågan är ganska teknisk. Skälet till att jag har tagit upp frågan är att jag i tidningen Advokaten läst att Rättssäkerhetsrådet efterlyser ett lämpligt fall att föra vidare som klagomål till FN-kommittén för mänskliga rättigheter. Jag tycker att vi inte borde invänta en eventuellt fällande dom i en sådan här fråga. Vi borde i stället, efter noggranna överväganden naturligtvis, pröva lagstiftningen för att se om den inte håller -- man kan möjligen ifrågasätta den. Vi borde då ta ett eget initiativ, i stället för att invänta att någon annan tar initiativ åt oss.</textBlock>
    <textBlock ix="545">Anf. 96  Justitieminister GUN HELLSVIK (m):</textBlock>
    <textBlock ix="546">Herr talman! Det har vid olika tillfällen förekommit diskussioner, som jag redovisar i mitt svar, där bedömningar har gjorts att vi inte handlar i strid med bindande konventioner. Jag har också tagit del av bl.a. docent Göran Melanders artikel när det gäller frågan om obligatorisk häktning och mänskliga rättigheter. Läsningen är intressant, eftersom han pekar på de möjliga skilda tolkningarna, men han tar över huvud taget inte ställning åt vare sig det ena eller andra hållet.</textBlock>
    <textBlock ix="547">Eftersom man i Sverige, på grundval av en gedigen bedömning, enigt tagit ställning, tycker jag att vår inställning att noga följa utvecklingen, är den riktiga.</textBlock>
    <textBlock ix="548">Anf. 97  BRITTA BJELLE (fp):</textBlock>
    <textBlock ix="549">Herr talman! Det är klart att man kan säga att man skall följa utvecklingen. Det intressanta emellertid, är att Rättssäkerhetsrådet efterlyser ett fall. Jag tror inte att Rättssäkerhetsrådet skulle efterlysa ett fall om det inte trodde på framgång -- annars skulle det inte vara mödan värt att lägga ned något arbete på det. Jag tror därför att Rättssäkerhetsrådet är ganska säkert på att nå framgång vid drivandet ett sådant här fall.</textBlock>
    <textBlock ix="550">Någonting måste då göras åt det här innan ett fall hittas att driva. Efter det att en sådan här process har startats är det ingen idé att invänta frågan. Tanken med min fråga är att jag tycker att det vore klokt att fundera över att ändra på rättegångsbalkens regler. De är inte särskilt svåra att förändra. I alla fall förutsätter jag att det går att komma till rätta med dem.</textBlock>
    <textBlock ix="551">Överläggningen var härmed avslutad.</textBlock>
    <textBlock ix="552">25 §  Svar på fråga 1992/93:339 om reglerna om pass</textBlock>
    <textBlock ix="553">Anf. 98  Justitieminister GUN HELLSVIK (m):</textBlock>
    <textBlock ix="554">Herr talman! Lennart Fridén har anfört att straffångar inte kan ha någon laglig användning av pass och frågat mig vilka ändringar av passreglerna jag avser att föreslå.</textBlock>
    <textBlock ix="555">Passlagen innehåller redan i dag särskilda bestämmelser i fråga om den som undergår kriminalvård i anstalt, utom när påföljden är fängelse på så kort tid att villkorlig frigivning inte kan komma i fråga. Enligt passlagen får således passmyndigheten inte utfärda ett pass till en sådan person om inte denne har ett särskilt tillstånd till pass s.k. passtillstånd. Det är kriminalvårdsmyndigheterna som avgör om den dömde skall få passtillstånd.</textBlock>
    <textBlock ix="556">Bestämmelserna i passlagen innebär att den dömde skall vägras passtillstånd bl.a. när det skäligen kan antas att han genom att resa utomlands skulle söka undandra sig fortsatt verkställighet av den ådömda påföljden (21 § andra stycket passlagen, 1978:302). I förarbetena framförs att det vid mera långvariga frihetstraff ofta synes vara motiverat att ställa upp ett krav på att speciella omständigheter skall föreligga för att den dömde skall få ett passtillstånd (prop. 1977/78:156 s. 54).</textBlock>
    <textBlock ix="557">Bestämmelserna i passlagen skall ses mot bakgrund av att grundlagen tillförsäkrar varje medborgare frihet att lämna landet.</textBlock>
    <textBlock ix="558">Begränsningar i denna rätt till rörelsefrihet får enligt grundlagen göras endast för att tillgodose ett ändamål som är godtagbart i ett demokratiskt samhälle och får aldrig gå utöver vad som är nödvändigt med hänsyn till det ändamål som har föranlett begränsningen (se 2 kap. 8 § och 12 § andra stycket regeringsformen).</textBlock>
    <textBlock ix="559">Sammanfattningsvis anser jag att de nuvarande reglerna i passlagen, om de tillämpas korrekt, ger tillräckliga möjligheter att hindra att intagna i kriminalvårdsanstalter använder pass på ett sätt som inte är avsett.</textBlock>
    <textBlock ix="560">Anf. 99  LENNART FRIDÉN (m):</textBlock>
    <textBlock ix="561">Herr talman! Jag tackar statsrådet för svaret på min fråga. Jag vill dock inte sticka under stol med att jag inte är riktigt nöjd.</textBlock>
    <textBlock ix="562">Jag tar upp ett par exempel som har varit ganska stötande för allmänheten. Jag nämnde Bergling. Den dömde bedragaren, bankiren Janson, nämndes också. Hans flykt underlättades mycket genom att han hade tillgång till ett nytt pass. Det gjorde att han kunde undandra sig fullgörandet av sin straffskyldighet.</textBlock>
    <textBlock ix="563">Jag nämnde också i min fråga de här tiotusen passen som varje år försvinner i Sverige. Det är ju uppenbart, efter vad som nyligen sagts i TV -- jag har också blivit uppringd av en polisman som handlagt passfrågor, som har bekräftat att så är fallet -- att en person kan dyka upp fem sex sju gånger samma år och påstå att han tappat passet. På polismyndigheten lämnar man då ut ett nytt pass, eftersom man inte har rätt att vägra.</textBlock>
    <textBlock ix="564">Jag kan mycket väl hålla med om det som står här, nämligen att det skall tillförsäkras varje medborgare frihet att lämna landet. Men det kan inte vara fritt att hur som helst plocka ut ett pass för att sedan sälja det. Det är inte svårt att se hur de här passen inom kort dyker upp i Sverige och hur de används i samband med flyktingsmuggling.</textBlock>
    <textBlock ix="565">Enligt de siffror som jag har tagit del av rör det sig om ca 10 000 pass, dvs. ca 6 000 vanliga pass och ca 4 000 flyktingpass om året. Det är ovanligt blåögt sett, om vi tror att dessa pass är borttappade. Det skulle innebära att det i Sverige tappades 30 pass om dagen, vilket jag inte tror på. Många av dessa pass dyker i stället upp som något slags internationell handelsvara. Det kan inte vara rimligt att vi genom att vara så passiva och handfallna i denna fråga underlättar flyktingsmugglingen. Det finns, menar jag, skäl till att vi gör någonting åt tillämpningen av de regler som vi har på den här punkten.</textBlock>
    <textBlock ix="566">Anf. 100  Justitieminister GUN HELLSVIK (m):</textBlock>
    <textBlock ix="567">Herr talman! Jag har uppfattat frågan som en fråga kopplad till personer som undergår straff. Det är orsaken till att mitt svar inte omfattar frågan om flyktingpassen. Jag uppfattade denna mer som en bisats i hela frågan. Jag kan hålla med om att det beträffande den frågan finns speciella problem. Men om vi håller oss till det, som jag har uppfattat att frågan gäller, nämligen personer som är föremål för kriminalvård, så är det inte fritt att få pass, utan det är mycket strängt reglerat. Utan att få ta ställning till några specifika fall är det viktigt för mig att på nytt få påpeka det jag sade i slutet, nämligen att de nuvarande reglerna i passlagen -- om de tillämpas korrekt -- ger tillräckliga möjligheter.</textBlock>
    <textBlock ix="568">Anf. 101  LENNART FRIDÉN (m):</textBlock>
    <textBlock ix="569">Herr talman! Eftersom reglerna inte tillämpas korrekt måste man konstatera att då bör man väl i alla fall se över dem eller på något sätt markera inför dem som handlägger ärendena att det då och då sker ganska grava missar i sammanhanget. Det intressanta är att svenska pass, som inte ens duger till att legitimera sig med när man skall ta ut pengar på banken eller posten, på detta sätt kan skapa mycket stora problem genom att de kan underlätta flyktingsmugglingen och att människor som inte är hederliga kan undandra sig sitt straff.</textBlock>
    <textBlock ix="570">Med tanke på att statsrådet inte har uppfattat en väsentlig fråga som jag tog upp kan jag kanske, efter att ha studerat frågan ytterligare, återkomma till densamma. Det kan inte vara rimligt att vi har det på det sätt som vi har i dag.</textBlock>
    <textBlock ix="571">Överläggningen var härmed avslutad.</textBlock>
    <textBlock ix="572">26 §  Svar på frågorna 1992/93:345, 346, 357 och 358 om sexuella övergrepp mot barn</textBlock>
    <textBlock ix="573">Anf. 102  Justitieminister GUN HELLSVIK (m):</textBlock>
    <textBlock ix="574">Herr talman! Såväl Gullan Lindblad, Göthe Knutson, Barbro Westerholm som Lennart Daléus har med utgångspunkt från en nyligen meddelad hovrättsdom angående sexuellt umgänge med barn ställt frågor till mig.</textBlock>
    <textBlock ix="575">Gullan Lindblad frågar vilka lagändringar jag är beredd att vidta för att få lagen i bättre överensstämmelse med svenska folkets rättsmedvetande i ett fall som detta.</textBlock>
    <textBlock ix="576">Göthe Knutson frågar vilka åtgärder jag är beredd att vidta för att göra lagstiftningen mera adekvat och lättolkad när det gäller sexuella övergrepp mot barn.</textBlock>
    <textBlock ix="577">Barbro Westerholm frågar vilka åtgärder jag är beredd att vidta för att lagen bättre skall överensstämma med brottets svårighetsgrad och det allmänna rättsmedvetandet.</textBlock>
    <textBlock ix="578">Lennart Daléus frågar vilka åtgärder regeringen avser att vidta för att korrigera den aktuella lagstiftningen.</textBlock>
    <textBlock ix="579">Jag vill, som jag vid flera tidigare tillfällen har gjort här i riksdagen, betona att jag varken får eller vill uttala mig om domstolarnas rättstillämpning i ett enskilt fall. Dessutom vill jag särskilt framhålla att målet ännu inte är slutligt avgjort.</textBlock>
    <textBlock ix="580">Även med beaktande av detta kan jag inte dölja att just brott mot barn berör också mig på ett alldeles särskilt sätt och att det inte är någon tvekan om att vi alla delar de starka känslor som ett mål av denna karaktär väcker.</textBlock>
    <textBlock ix="581">Brottsbalkens regler om sexualbrott har varit föremål för upprepade översyner under senare år. Så sent som den 1 juli 1992 ändrades vissa av dessa regler, bl.a. de som handlar om våldtäkt. Syftet med ändringarna var att stärka skyddet för barn och ungdomar mot att bli utnyttjade i sexuella sammanhang och att i strafflagstiftningen ytterligare markera allvaret i sexuella övergrepp mot barn. Det kan påpekas att brottet i den dom som nämns i frågan var begånget före dessa lagändringar.</textBlock>
    <textBlock ix="582">Jag vill i detta sammanhang också nämna att regeringen i december överlämnande ett förslag till riksdagen om höjda straff för bl.a. sexuellt ofredande och barnpornografibrott.</textBlock>
    <textBlock ix="583">Den straffbestämmelse som är aktuell i detta sammanhang, nämligen sexuellt umgänge med barn, infördes i sin nuvarande form år 1984. Brottet kan bestraffas med fängelse i högst fyra år. Denna straffsats har hittills ansetts vara tillräcklig, men det utesluter givetvis inte att förhållanden kan framkomma som medför att saken måste omprövas. När det gäller brottsbenämningen kan jag hålla med vissa kritiker som hävdat att ordet umgänge inte är helt adekvat, när det gäller vissa gärningar som täcks av denna bestämmelse.</textBlock>
    <textBlock ix="584">Som nämnts i budgetpropositionen utarbetas för närvarande inom mitt departement en promemoria bl.a. angående en översyn av preskriptionsreglerna för sexualbrott. Dessutom kommer frågan om en eventuell kriminalisering av innehav av barnpornografi att behandlas i samma promemoria. Jag avser att undersöka förutsättningarna för att i det sammanhanget beröra de nu aktualiserade frågorna.</textBlock>
    <textBlock ix="585">Jag kommer vidare att uppmärksamt följa rättsutvecklingen och ta initiativ till de ytterligare ändringar av lagstiftningen som kan visa sig erforderliga.</textBlock>
    <textBlock ix="586">Avslutningsvis vill jag understryka att de effekter som kan nås genom strafflagstiftningen trots allt är begränsade. Ytterst handlar det om ett förebyggande arbete, att se till att övergrepp inte äger rum. Här har varje vuxen människa ett ansvar och en uppgift att fylla. Det är vår skyldighet gentemot barnen att få dem att våga inse att de har rätt att bli respekterade, att de har rätt att säga ifrån och att det aldrig är deras fel om en vuxen förgriper sig på dem.</textBlock>
    <textBlock ix="587">Anf. 103  GULLAN LINDBLAD (m):</textBlock>
    <textBlock ix="588">Herr talman! Tack för svaret, fru justitieminister! Jag blev -- liksom vågar jag säga, en majoritet av svenska folket -- mycket upprörd över att ett lägre straff tilldömdes den då 65-årige mannen i Göta hovrätt därför att den 8-åriga flickan inte gjorde motstånd.</textBlock>
    <textBlock ix="589">Ett barn skall över huvud taget inte behöva utsättas för sexuella handlingar från en vuxen. Detta är vi helt överens om. Om sådana perversa handlingar ändå sker måste enligt min uppfattning straffet vara mycket hårt. Det skall över huvud taget inte finnas några förmildrande omständigheter som grund för en lägre staffsats. Naturligtvis delar jag justitieministerns uppfattning om vikten av de förebyggande åtgärderna.</textBlock>
    <textBlock ix="590">Lagen har ändrats så sent som juli 1992. Som lekman är jag förundrad över att man ändå i den här domen har tillämpat den tidigare lagstiftningen. Vad som är viktigt i de här fallen är att vi har en lagstiftning som är så kristallklar att det inte ges några möjligheter att misstolka lagen. Tolkningen måste stämma överens med svenska folkets rättsuppfattning.</textBlock>
    <textBlock ix="591">Jag tycker att justitieminiterns svar är ganska positivt. Men jag hoppas naturligtvis på ett besked om att vi snart på riksdagens bord kan få ett reellt förslag till ändring att ta ställning till. Kanske vi kan få ett svar på detta nu: Kommer det ett förslag som gör att vi verkligen kan slippa sådana här tolkningar?</textBlock>
    <textBlock ix="592">En annan viktig fråga är naturligtvis nämndernas sammansättning. I det nämnda fallet var det tydligen endast kvinnan som hade inlevelseförmåga och som begrep hur ett brott som detta skulle dömas. Jag hoppas att vi också kan uppnå en ökad strävan till utbildning av nämndemän. Vad kan justitieministern säga i den frågan? Det som skett är förvisso ingen kvinnofråga och det gläder mig att det finns två män här i kammaren. Här måste vi män och kvinnor i Svea rike arbeta för att alla barn i världen över huvud taget skall kunna känna sig trygga mot sexuella övergrepp.</textBlock>
    <textBlock ix="593">Anf. 104  ANDRE VICE TALMANNEN:</textBlock>
    <textBlock ix="594">Innan jag ger Göthe Knutson ordet vill jag erinra om att kammaren inte får överlägga om lämpligheten eller rättsenligheten av domstols avgörande i enskilt fall.</textBlock>
    <textBlock ix="595">Anf. 105  GÖTHE KNUTSON (m):</textBlock>
    <textBlock ix="596">Herr talman! Låt mig, efter att ha tackat statsrådet för svaret, säga att jag inte tror att det är signifikativt för män att göra konstiga bedömningar och att tolka lagen på visst sätt, även om det här handlar om något som i vissa fall kanske kan bedömas som närmast liggande kvinnan och modern.</textBlock>
    <textBlock ix="597">Jag hörde förvisso till dem som reagerade. Utan att kvälja dom vill jag säga att det var två saker som upprörde. Det ena var att majoriteten av Hovrättens ledamöter hade en så märklig motivering för strafflindring. Det andra är naturligtvis strafflindringen i sig.</textBlock>
    <textBlock ix="598">Är det möjligt att formulera en lagtext så att det inte för en rätts ledamöter går att komma så snett i förhållande till allmän rättsuppfattning?</textBlock>
    <textBlock ix="599">Var och en som skriver lagar önskar göra dem så kristallklara att misstolkningar inte kan ske.</textBlock>
    <textBlock ix="600">Jag är naturligtvis glad över att statsrådet har svarat utförligt och givit sin ganska temperamentsfulla syn på detta ämne. Men det finns i svaret en sak som ger mig anledning att fråga. Statsrådet säger där att hon i samband med en departementspromemoria avser att beröra de nu aktuella frågorna. Om det nu inte visar sig rimligt att komma in i den promemorieskrivningen, kan statsrådet då ta initiativ på annat sätt?</textBlock>
    <textBlock ix="601">Anf. 106  BARBRO WESTERHOLM (fp):</textBlock>
    <textBlock ix="602">Herr talman! Jag tackar statsrådet för svaret. Jo, vi vet att vi inte får diskutera enskilda fall här. Men enskilda fall kan ju leda till en principiell diskussion. Har vi en lag som är så utformad att den när den tolkas går på tvärs mot rättsmedvetandet, måste vi såsom lagstiftare aktualisera hela problemet -- för detta är ett allvarligt problem.</textBlock>
    <textBlock ix="603">De skärpningar av denna lagstiftning som har gjorts är bra och flera är på gång. Men när en dom av detta slag slås upp och går ut i samhället, signalerar den ju att detta brott ändå inte är så farligt. Det finns förmildrande omständigheter. Barnet gjorde inte motstånd. Det är precis på tvärs mot vad vi själva åsyftar. Var och en som kan litet om barn vet ju att ett barn i en sådan här situation är dödsförskräckt. Man är rädd för sitt liv, och då gör man inte motstånd utan man är till lags till dess situationen är över. Så det finns i detta fall inga förmildrande omständigheter.</textBlock>
    <textBlock ix="604">I årets motionsflod förekommer väldigt många motioner kring våld och barn. De är ofta kopplade till våld mot kvinnor. De innehåller olika förslag, som kommer på riksdagens bord. Jag undrar dock om det inte vore bra att samla dessa motioner och olika förslag till en gemensam behandling och ha en debatt i kammaren om hela paketet. Sedan kunde man meddela allmänheten att vi har tagit ett samlat grepp kring detta med våld och övergrepp mot barn men också mot kvinnor. Jag hoppas att vi under våren kan få denna möjlighet. Det handlar ju om att förebygga, bota, lindra och rehabilitera.</textBlock>
    <textBlock ix="605">Anf. 107  LENNART DALÉUS (c):</textBlock>
    <textBlock ix="606">Herr talman! Naturligtvis instämmer jag i flera av de bedömningar som de tidigare frågeställarna har gjort. Även jag vill tacka justitieministern för svaret. Det är ett väldigt bra svar, som visar på justitieministerns berättigade engagemang i denna fråga. Det gör en avsevärt trygg; det vill jag understryka.</textBlock>
    <textBlock ix="607">Inte minst resonemanget kring behovet av ett förebyggande arbete eller ett arbete för att ändra synen och beteendet i samhället när det gäller dessa frågor är bra redovisat. Men jag vill framhålla att det finns flera olika instrument att generellt arbeta med mot det sexuella våldet. Jag vet att justitieministern är medveten om detta. Jag kan såsom exempel nämna arbetet mot våldspornografin och arbetet för att stötta kvinnojourer och våldtäktskliniker. Det finns en mängd instrument att utnyttja, vilka har att göra med det förebyggande arbetet.</textBlock>
    <textBlock ix="608">Såsom lekman kan jag inte undgå att tycka att det är underligt att lagen, i en situation där mannen inte anklagar barnet för att ljuga -- den situationen är ju litet passerad i den fråga som vi nu diskuterar -- utan där det är uppenbart att det har begåtts ett sexuellt övergrepp mot ett barn, är så formulerad att den inte med tvingande nödvändighet leder en hovrätt till att döma för våldtäkt. Därför blir min generella fråga till justitieministern: Bör inte lagen vara så utformad att ett sexuellt våld som utvecklas mot ett barn i ett fall som det nu aktuella leder till att domstolen med tvingande nödvändighet dömer för våldtäkt?</textBlock>
    <textBlock ix="609">Anf. 108  Justitieminister GUN HELLSVIK (m):</textBlock>
    <textBlock ix="610">Herr talman! Jag vill börja med att kommentera ett påpekande som Barbro Westerholm gjorde, som jag tycker är viktigt och som vi alla torde vara överens om. Vi får inte diskutera ett enskilt fall. Samtidigt är det angeläget att vi följer vad som händer för att se om regering och riksdag har sett till att vi har tillräckligt bra lagar. Vi måste kunna föra principiella diskussioner, och vi måste kunna ta initiativ till lagändringar.</textBlock>
    <textBlock ix="611">Jag tycker också att jag i mitt svar tydligt har markerat att jag är intresserad av att fortsätta den översyn som är påbörjad. Vi vet ju, som jag sade, egentligen ännu inte om vi har ett nytt fall, eftersom ärendet inte är avslutat.</textBlock>
    <textBlock ix="612">Som princip tycker jag att det Barbro Westerholm säger om en gemensam behandling av dessa frågor är riktigt. Jag tror att vi har en rätt god uppfattning om hur vi egentligen vill att reglerna skall se ut. Men skulle vi ha en gemensam behandling, kommer det att ta lång tid innan vi får några förändringar över huvud taget.</textBlock>
    <textBlock ix="613">Gullan Lindblad frågade hur snabbt vi kunde genomföra förändringar. Ett av skälen till att vi arbetar på en departementspromemoria är att vi vill åstadkomma snabbare förändringar.</textBlock>
    <textBlock ix="614">Jag vill också påpeka att skälet till att senare tids lagstiftning inte tillämpas är förbudet mot retroaktiv lagstiftning. Det förbudet tror jag att vi principiellt är helt överens om. Däremot tror jag inte att vi kommer att klara av att med lagstiftningens hjälp formulera oss så tydligt och förutsebart att vi kan täcka alla situationer som kan dyka upp i framtiden.</textBlock>
    <textBlock ix="615">Anf. 109  GULLAN LINDBLAD (m):</textBlock>
    <textBlock ix="616">Herr talman! Vi är medvetna om att vi inte får diskutera enskilda domar. Men samtidigt är det riksdagsledamöters sätt att aktualisera frågor. Vi har sett att justitieministern kommer att agera för en bättre tingens ordning. Det är vi naturligtvis glada för.</textBlock>
    <textBlock ix="617">Jag hävdar fortfarande att det måste ha varit något fel på lagen när man kan göra så illa mot ett litet barn och rätten ändå tar fasta på att flickan inte gjorde motstånd. Det är fruktansvärt om vi lever i ett samhälle, där små barn kan utsättas för detta.</textBlock>
    <textBlock ix="618">Vi vet nu att justitieministern är en kvinna med hjärtat på rätta stället. Hon har reagerat precis om vi har gjort och blivit upprörd. Vi vill göra lagen bättre. Vi hoppas nu naturligtvis på en snabb förändring. Jag tackar för detta och önskar justitieministern lycka till med ett bra förslag, som vi så småningom får ta ställning till.</textBlock>
    <textBlock ix="619">Anf. 110  GÖTHE KNUTSON (m):</textBlock>
    <textBlock ix="620">Herr talman! Jag tackar justitieministern för de kompletterande synpunkterna.</textBlock>
    <textBlock ix="621">Jag avsåg tidigare det skrivna svarets formulering. Justitieministern hänvisar till budgetpropositionen och säger att det för närvarande inom departementet utarbetas en promemoria, bl.a. angående en översyn av preskriptionsreglerna för sexualbrott. Justitieministern fortsätter: ''Dessutom kommer frågan om en eventuell kriminalisering av innehav av barnpornografi att behandlas i samma promemoria. Jag avser att undersöka förutsättningarna för att i det sammanhanget beröra de nu aktualiserade frågorna.''</textBlock>
    <textBlock ix="622">Jag tycker att det här finns en öppning. Men vad avser justitieministern att göra om de som sysslar med lagskrivning inte anser att de kan ta hänsyn till de nu aktualiserade ärendena? Den straffskärpning som nämndes tidigare är, såvitt jag förstår, en sak för sig.</textBlock>
    <textBlock ix="623">Anf. 111  BARBRO WESTERHOLM (fp):</textBlock>
    <textBlock ix="624">Herr talman! Jag kanske skall förtydliga vad jag menar med gemensam behandling. Det är många frågor som just nu ligger på riksdagens bord. Det gäller propositioner med förslag om lagstiftning och alla motioner som innehåller förslag om förebyggande insatser, behandlingsinsatser, hur man kan rehabilitera offer och förövare och utbilda nämndemän. Jag anser att det skulle vara en poäng i att man under våren behandlade dessa frågor samtidigt i riksdagsarbetet. Vi skulle då få ett ganska kraftfullt betänkande som markerar för omvärlden hur viktig vi anser att den här frågan är. I annat fall får vi splittra upp behandlingen så att det kommer en liten skvätt här och en liten skvätt där.</textBlock>
    <textBlock ix="625">Anf. 112  LENNART DALÉUS (c):</textBlock>
    <textBlock ix="626">Herr talman! Jag förstår att lagstiftningen naturligtvis aldrig kan bli knivskarp, fullständig och total och att det gäller på många områden. På det här området måste det emellertid -- inte minst för barnens skull men också i avskräckande syfte -- vara fullständigt klart vilket brott man talar om. Det skulle därmed skapas ett försök till trygghet för dem som utsätts för ett sådant brott, vilket är nödvändigt. Preskriptionstidens längd är naturligtvis också av avgörande betydelse för att göra det möjligt för barn -- som kan leva i skräck under mycket lång tid efter det att brottet har begåtts -- att ta upp brottet.</textBlock>
    <textBlock ix="627">Jag vill än en gång tacka justitieministern. Om det finns något område där lagstiftningen bör vara knivskarp så måste det vara det här området.</textBlock>
    <textBlock ix="628">Anf. 113  Justitieminister GUN HELLSVIK (m):</textBlock>
    <textBlock ix="629">Herr talman! Vi måste självfallet sträva efter att lagstiftningen skall vara knivskarp, och vi måste lära oss av de händelser som har inträffat.</textBlock>
    <textBlock ix="630">I mitt svar talade jag om att undersöka förutsättningarna att i samband med departementspromemorian beröra de aktualiserade frågorna. Avsikten är att man i det sammanhanget kan se på möjligheterna att genomföra förändringar, för att få till stånd ändringar som stämmer med vårt allmänna rättsmedvetande.</textBlock>
    <textBlock ix="631">Göthe Knutson, bakom detta uttalande ligger förhoppningen att vi skall kunna ta in även dessa frågor i samband med departementspromemorian. Det kan vi göra endast under förutsättning att det inte är alltför komplicerat och omfattande. Om vi inte kan ta upp det här i samband med de övriga frågorna beror det på att det krävs mera tid innan man kan få fram ett förslag. Redan i måndags diskuterade vi på departementet möjligheterna att ta upp frågan i det här sammanhanget.</textBlock>
    <textBlock ix="632">Barbro Westerholm tog upp frågan om gemensam behandling. Jag beklagar att jag missuppfattade henne litet grand tidigare. Redan nu pågår emellertid en diskussion om hur vi skall kunna samla de här frågorna som kanske främst rör Socialdepartementet och Justitiedepartementet. Vi har redan en diskussion på gång.</textBlock>
    <textBlock ix="633">Överläggningen var härmed avslutad.</textBlock>
    <textBlock ix="634"> 27 §  Svar på frågorna 1992/93:350 och 353 om utbildning av personal som handlägger ärenden om våld mot barn</textBlock>
    <textBlock ix="635">Anf. 114  Justitieminister GUN HELLSVIK (m):</textBlock>
    <textBlock ix="636">Herr talman! Eva Zetterberg har frågat om regeringen avser att initiera ökade utbildningsinsatser om barns behov och utveckling bland domare och advokater.</textBlock>
    <textBlock ix="637">Margareta Viklund har frågat om det finns någon plan för utbildning av olika yrkesgrupper, t.ex. poliser, domare och advokater som har att göra med barn i svåra situationer.</textBlock>
    <textBlock ix="638">Frågorna är båda ställda mot bakgrund av en nyss meddelad dom i Göta hovrätt och berör i allt väsentligt samma saker. Jag har därför valt att besvara dem i ett sammanhang.</textBlock>
    <textBlock ix="639">Låt mig först säga att jag som justitieminister varken får eller vill kommentera enskilda domar eller beslut från våra domstolar. Frågeställarna har emellertid ifrågasatt om bl.a. domarnas kunskaper inom områden som rör olika övergrepp mot barn och barns reaktioner i sådana situationer är tillräckliga. Frågan gäller även poliser, advokater och socialtjänstens personal. Frågor om misshandel och sexuella övergrepp mot barn i olika åldrar dyker upp i olika sammanhang i våra domstolar. Inte bara i brottmål utan bl.a. också i sådana mål som rör omhändertagande av barn och ungdomar enligt de sociala vårdlagarna och i vårdnadsmål.</textBlock>
    <textBlock ix="640">Till en början kan jag för domarnas och åklagarnas del säga att dessa inte generellt kan förväntas ha någon expertkunskap om frågor som rör barns reaktioner inför sådana brottsliga förfaranden. Domstolen har ju alltid möjlighet att inom ramen för en rättegång inkalla och höra den expertis som finns i bl.a. barnpsykologi. Detta är dock inte alltid tillräckligt utan det är angeläget att domarna och andra yrkesgrupper inom rättsväsendet också själva har goda kunskaper om sexualbrott och övergrepp mot barn. Därför pågår kontinuerligt inom både domstolsväsendet och åklagarväsendet utbildning för domare och åklagare i dessa frågor inom såväl grundutbildningen som den vidareutbildning som erbjuds. Domstolsverket anordnar exempelvis seminarier i straffrätt, vårdnadsmål och mål om omhändertagande av barn där dessa aspekter behandlas ingående. Regionala studiedagar om sexualbrott arrangeras kontinuerligt och särskilt vad gäller incest för bl.a. länsrättsdomarna. Både domare och åklagare deltar regelbundet i konferenser och kurser om dessa frågor som arrangeras av Brottsförebyggande Rådet, Rädda Barnen, PBU m.fl. I dessa fall bekostas deras deltagande av domstols- resp. åklagarväsendet. Även nämndemännen arrangerar genom sina egna organisationer och med ekonomiskt stöd från Domstolsverket seminarier, studiebesök och föredrag där frågor om sexuella övergrepp och misshandel mot barn behandlas.</textBlock>
    <textBlock ix="641">Inom Polishögskolan bedrivs i betydande omfattning både grund- och vidareutbildning av poliser i frågor som rör sexuella övergrepp och misshandel mot barn. Något som tangerar detta ämnesområde är också den utbildning i ämnet våld mot kvinnor som Polishögskolan fått särskilda resurser från regeringen för att bedriva. Den riktar sig till ett mycket stort antal befattningshavare inom inte bara rättsväsendet utan också inom socialtjänsten och sjukvården. Domare och åklagare deltar även där.</textBlock>
    <textBlock ix="642">Även om det inte är mitt sakområde kan jag nämna att regeringen givit Socialstyrelsen uppdrag att utarbeta ett åtgärdsprogram för att bl.a. höja kompetensen hos de verksamma inom individ- och familjeomsorgen i arbetet med utsatta barn. De nu berörda frågorna är naturligtvis en mycket viktig del i detta. Advokaternas kompetens i dessa avseenden är inte en fråga för regeringen men jag utgår från att deras egna organisationer erbjuder de utbildningar som kan behövas.</textBlock>
    <textBlock ix="643">Jag anser att den aktuella frågeställningen är både angelägen och viktig. Mot bakgrund av vad jag nu sagt anser jag emellertid att den utbildning som i dag bedrivs på Justitiedepartementets område i dessa frågor är väl ägnad att öka kunskapen om de stora problem som hänger ihop med sexuella övergrepp och misshandel mot barn. Jag tycker sammanfattningsvis inte att det nu finns skäl att vidta ytterligare åtgärder för utbildning av rättsväsendets personal beträffande dessa spörsmål.</textBlock>
    <textBlock ix="644">Anf. 115  EVA ZETTERBERG (v):</textBlock>
    <textBlock ix="645">Herr talman! Jag vill först tacka justitieministern för svaret. Jag vill också inledningsvis säga att jag hade förväntat mig att vi skulle ha haft en gemensam diskussion om de frågor som olika frågeställare har tagit upp, eftersom jag anser att det rör sig om olika aspekter på samma fråga.</textBlock>
    <textBlock ix="646">Även min fråga inrymde frågeställningen om den här lagen i sig är tillräcklig. Vi vet att sexuella övergrepp mot barn hör till de brott som svenska folket allra mest tar avstånd ifrån och allra mest önskar att samhället på alla sätt skall ingripa emot. Därför menar jag att frågeställningen om lagen i sig är tillräcklig också måste tas upp.</textBlock>
    <textBlock ix="647">Jag anser också att frågan om utbildning är mycket angelägen. Jag är tacksam för de olika uppgifter jag har fått här. Men jag vill naturligtvis fråga om justitieministern är nöjd med detta. Vi har här tagit en hovrättsdom som exempel för att göra frågorna mera konkreta. Denna hovrättsdom visar att det finns uppenbara brister i utbildning, möjlighet och förmåga hos domare att, i det här fallet, sätta sig in i ett barns värld.</textBlock>
    <textBlock ix="648">Jag anser när det gäller den här domen liksom tidigare frågeställare att det är självklart att ett brott där våld begåtts mot ett barn borde betraktas som våldtäkt, men vi skall inte här diskutera domsutslaget.</textBlock>
    <textBlock ix="649">Jag vill återigen fråga justitieministern om hon verkligen är nöjd med utbildningen. Finns det inte ytterligare brister på detta område? Behövs det inte mer utbildning inte bara på domstolsområdet utan också, som min medfrågare här har angett, på det sociala området hos vårdare m.fl? Regeringen borde ta ett mycket större ansvar.</textBlock>
    <textBlock ix="650">Jag vill också återknyta till den fråga som nämndes tidigare, nämligen möjligheten för regeringen att behandla hela frågeställningen om sexuella övergrepp mot barn i ett sammanhang.</textBlock>
    <textBlock ix="651">Anf. 116  MARGARETA VIKLUND (kds):</textBlock>
    <textBlock ix="652">Herr talman! Också jag ber att få tacka så mycket för svaret.</textBlock>
    <textBlock ix="653">I Dagens Nyheter i söndags kunde man läsa om en man som blivit utsatt för våldtäkt när han var åtta år, han är nu 65 år. Han hade då han var åtta år inga möjligheter att försvara sig mot den i styrka och storlek helt överlägsne mannen. Hade han gjort motstånd så hade han förmodligen blivit dödad, trodde pojken vid det tillfället. Han kände ett starkt hat mot den man som utförde våldtäkten och som han inte kände eller var bekant med. Pojken trodde att det var hans eget fel att han hade utsatts för övergreppet. En sådan handling kunde man ju bara göra mot den som var så litet värd som han var. Han hade ingen pappa, och han levde på undantag i släkten och utanför en verklig gemenskap. Detta är fritt återgivet av mig enligt Dagens Nyheter.</textBlock>
    <textBlock ix="654">Domarna för de våldtäkter som begicks för cirka sju år sedan mot de då åttaåriga flickorna upprör väldigt många i vårt land. Det kan ses av alla de ledamöter som har ställt upp här i dag. Den fråga som särskilt upprört är frågan om huruvida den ena flickan har gjort motstånd eller inte. Hur kan en åttaåring göra ett effektivt motstånd mot en fullvuxen människa som barnet dessutom känner förtroende för?</textBlock>
    <textBlock ix="655">Detta exempel visar att man måste ha en mycket dålig kunskap om barns, och i detta fall flickors, beteende för att kunna göra ett sådant uttalande och låta det vara underlag till den dom som sedan fälldes. Exemplet vittnar om att det behövs en större förståelse för barns situation vid olika våldsbrott. Domstolarna måste få en ökad kunskap om hur barn reagerar och uttrycker sig.</textBlock>
    <textBlock ix="656">Jag blev litet grand konfunderad över statsrådets svar. Statsrådet säger: Jag tycker sammanfattningsvis inte att det nu finns skäl att vidta ytterligare åtgärder för utbildning av rättsväsendets personal beträffande dessa spörsmål.</textBlock>
    <textBlock ix="657">Anf. 117  Justitieminister GUN HELLSVIK (m):</textBlock>
    <textBlock ix="658">Herr talman! Jag har tydligen uttryckt mig oklart när jag talade om att det inte fanns skäl att nu vidta ytterligare åtgärder. Det är viktigt för mig att poängtera att det måste vidtas åtgärder. Jag är inte nöjd med dagens situation. Hade jag varit nöjd med dagens situation skulle vi inte fortsatt att utöka utbildningen som vi gör. Vad jag säger är att det är viktigt att vi forsätter att genomföra de förändringar som vi har beslutat om. Men att därutöver göra mer just nu är enligt mening inte påkallat.</textBlock>
    <textBlock ix="659">Jag kopplar detta till det som Eva Zetterberg sade om utbildning för fler grupper. Det är någonting som startade i höstas. Jag nämner också i mitt svar att det sker en gemensam utbildning för rättsväsendets personal tillsammans med socialarbetare, sjukvårdspersonal och andra. Detta kommer att sprida sig som ringar på vattnet i och med att utbildade instruktörer nu har satt i gång med utbildningar inom resp. län. Det är viktigt att poängtera att vi har mycket kvar att göra. Vi skall fullfölja de planer som vi har och de utvidgningar som genomförts innevarande budgetår.</textBlock>
    <textBlock ix="660">Anf. 118  EVA ZETTERBERG (v):</textBlock>
    <textBlock ix="661">Herr talman! Jag tror att det finns behov av ytterligare utbildning och insatser från regeringen och från alla möjliga håll. Vi har ett exempel från Polishögskolan där Monika Dahlström-Lande, som är en mycket känd expert på sexuella övergrepp mot barn, har haft stora svårigheter att vara kvar i sin tjänst och funktion på Polishögskolan.</textBlock>
    <textBlock ix="662">Jag vill också ta upp frågan om att behandla dessa frågor i ett gemensamt sammanhang här i riksdagen. Jag vet inte om statsrådet är insatt i att vi här i riksdagen har bildat en barngrupp där det finns representanter från samtliga partier och där bl.a. Margareta Viklund och jag ingår. Vi har i år väckt fyra helt gemensamma motioner, bl.a. om förlängd preskriptionstid på minst 20 år för sexuella övergrepp mot barn.</textBlock>
    <textBlock ix="663">Vi har diskuterat olika frågor som berör barn. För oss känns det alldeles tydligt och klart. Vi vill inte ha en uppdelning där det i ena fallet är en social fråga, i andra fallet en fråga för Justitiedepartementet, och att frågan i ett annat fall går in på Utbildningsdepartementets område. Vi vill kunna behandla dessa frågor i ett sammanhang. Det är naturligtvis regeringen som bestämmer hur förslag i dessa frågor presenteras för riksdagen. Men det finns alldeles klart ett sådant intresse från riksdagsledamöternas sida.</textBlock>
    <textBlock ix="664">Anf. 119  MARGARETA VIKLUND (kds):</textBlock>
    <textBlock ix="665">Herr talman! Det är positivt med den ökade satsning som regeringen tänker göra och som man nu håller på att genomföra på utbildningsområdet. Men precis som Eva Zetterberg här säger skulle det kännas mycket bra om vi kunde få se en plan på hur man har tänkt sig att lägga upp den här utbildningen i gemenskap och samförstånd mellan olika departement, olika instanser och olika enheter.</textBlock>
    <textBlock ix="666">Som jag ser det måste domstolarna få en ökad kunskap om hur barn reagerar och hur de uttrycker sig. Det är viktigt att få denna kunskap. Det är dags att lyssna på barnen på ett alldeles speciellt sätt i olika rättsliga sammanhang och att också ge ett ökat stöd till barn som brottsoffer. Olika yrkesgrupper behöver därför utbilda sig mer så att de får lära sig att förstå hur barn reagerar i olika sammanhang. När de inte har tillräckligt med ord kan de kanske tala med sin kropp. Man måste lära sig hur barn använder det språket när de vill berätta om någonting som är otrevligt.</textBlock>
    <textBlock ix="667">Anf. 120  Justitieminister GUN HELLSVIK (m):</textBlock>
    <textBlock ix="668">Herr talman! Det Margareta Viklund nu tar upp är en viktig punkt i den utbildning som sker, nämligen att få oss vuxna att förstå de signaler barnen ger. Det är också till stor del fråga om förhörsteknik och annat där teknik egentligen låter som fel ord. Det är ju egentligen motsatsen vi är ute efter.</textBlock>
    <textBlock ix="669">Regeringen arbetar med en gemensam bearbetning av frågorna. Men någon måste ha huvudansvaret. Många frågor har Socialdepartementet huvudansvaret för, men det finns ett nära samarbete. Det är viktigt.</textBlock>
    <textBlock ix="670">Jag vill anknyta till det Eva Zetterberg talade om i sitt första inlägg, nämligen en gemensam diskussion här i dag av de olika frågorna. Med tanke på att jag i dag skulle haft totalt fem minuter på mig att besvara alla de frågor som kommit upp, tror jag att Eva Zetterberg inte hade blivit så nöjd om vi hade tagit alla frågorna på en gång.</textBlock>
    <textBlock ix="671">Anf. 121  EVA ZETTERBERG (v):</textBlock>
    <textBlock ix="672">Herr talman! Jag har stor förståelse för detta, och jag tycker att det är bra med ett utförligt svar. Men jag vill gärna stå på mig. Jag tror att ytterligare utbildningsinsater är nödvändiga.</textBlock>
    <textBlock ix="673">Jag vill också peka på ett annat förslag från denna gemensamma barngrupp som gäller umgängesfrågor. Det barnperspektiv som Margareta Viklund lyfte fram vill vi poängtera. Det är inte att döma ut vissa yrkesgrupper som dåligt insatta. De har inte denna specialistutbildning. De har en juridisk utbildning. Barnperspektivet måste stärkas inom domstolsarbetet.</textBlock>
    <textBlock ix="674">Det är inte regeringens sak att gå in i Advokatsamfundet och leda dess utbildning. Men det vore väsentligt om regeringen kunde bidra till att barnperspektivet stärks även där.</textBlock>
    <textBlock ix="675">Anf. 122  MARGARETA VIKLUND (kds):</textBlock>
    <textBlock ix="676">Herr talman! Jag kanske låter litet tjatig, men jag tycker att detta med utbildning är mycket viktigt. Det är över huvud taget oerhört betydelsefullt att stärka barns rättssäkerhet. När det gäller de signaler som dessa olika domstolar har sänt ut till svenska folket och till barnen vore det intressant att veta vilka signaler som egentligen har gått fram.</textBlock>
    <textBlock ix="678">Det är oerhört viktigt att skilda domstolar kommer till ungefär samma resultat i olika brottmål, framför allt när det gäller barn och barns rättssäkerhet. Jag tror att många barn som får dessa signaler upplever att det inte är så viktigt med dem och vad de utsätts för. Det är djupt olyckligt om domstolarna sänder ut de signalerna.</textBlock>
    <textBlock ix="679">Anf. 123  Justitieminister GUN HELLSVIK (m):</textBlock>
    <textBlock ix="680">Herr talman! Jag tycker att vi har markerat vikten av utbildning genom det sätt som utbildningen lades upp på vid starten i höstas. Det är viktigt att vi snabbt får så många som möjligt utbildade. Det klarar vi inte av genom att ta dem en och en här i Stockholm. Det var därför vi såg till att ha grupper från resp. län som utbildades som instruktörer. De är nu ute i alla länen för att så snabbt som möjligt ge utbildning till domare, åklagare, socialtjänstpersonal osv. Det visar att vi tycker att det är viktigt att det går snabbt.</textBlock>
    <textBlock ix="681">Överläggningen var härmed avslutad.</textBlock>
    <textBlock ix="682">28 §  Svar på fråga 1992/93:347 om det s.k. Norrköpingsbrevet om befarad aktion mot Olof Palme</textBlock>
    <textBlock ix="683">Anf. 124  Justitieminister GUN HELLSVIK (m):</textBlock>
    <textBlock ix="684">Herr talman! Kent Carlsson har frågat mig vad jag avser att vidtaga för åtgärder för att spaningsledningen vad gäller mordet på Olof Palme skall få tillgång till en skrivelse som den begärt att få del av, men som Säkerhetspolisen ej kunnat återfinna.</textBlock>
    <textBlock ix="685">Som Kent Carlsson säkert känner till är det inte en uppgift för mig som justitieminister att agera i enskilda ärenden.</textBlock>
    <textBlock ix="686">Jag tänker därför inte, och får därför inte, vidta någon åtgärd.</textBlock>
    <textBlock ix="687">Jag utgår från att Säkerhetspolisen och Palmegruppen samarbetar i den utsträckning som behövs och att vederbörande chefer vidtar åtgärder om så skulle erfordras.</textBlock>
    <textBlock ix="688">Anf. 125  KENT CARLSSON (s):</textBlock>
    <textBlock ix="689">Herr talman! Jag vill tacka för det något korta svaret. För det första kan man väl slå fast att det samarbete som justitieministern efterlyste i slutet på sitt svar inte fungerar. Spaningsledaren Hans Ölvebro har offentligt klagat över att SÄPO inte har sett till så att han har fått den här viktiga handlingen.</textBlock>
    <textBlock ix="690">Det är riktigt att justitieministern som enskild minister inte kan göra något, men regeringen som kollektiv kan ju göra saker. Den kan fatta beslut som gör att man får myndigheter att utföra vissa uppgifter åt landets regering. Enligt regeringsformen lyder även den här myndigheten under regeringen. Det är en fråga om vilken politisk vilja som finns för att se till att det här ärendet blir uppklarat.</textBlock>
    <textBlock ix="691">Jag har även hört att justitieministern är motståndare till en ny kommission som skulle utreda spaningsarbetet och alla turerna runt det. Jag stärks ytterligare i min uppfattning att det finns ett stort behov av en sådan kommission.</textBlock>
    <textBlock ix="692">Låt oss lämna själva sakfrågan. Det rör sig om en myndighet under regeringen som slarvar bort sekretessbelagda handlingar, vilket det faktiskt är fråga om här. Där är riksdag, konstitutionsutskott och grundlag mycket tydliga. Speciellt sekretessbelagda handlingar skall man hålla reda på och veta var de finns i myndigheten. Det måste ändå vara en uppgift för justitieministern att se till så att de myndigheter som lyder under regeringen, och indirekt under justitieministern, faktiskt följer de riksdagsbeslut och den grundlag som vi har och som finns i tryckfrihetsförordningen och offentlighetsprincipen.</textBlock>
    <textBlock ix="693">Anf. 126  Justitieminister GUN HELLSVIK (m):</textBlock>
    <textBlock ix="694">Herr talman! I sin fråga för Kent Carlsson fram det s.k. Norrköpingsbrevet. Det är en händelse som inträffade under den gamla regeringens tid. I höstas eller våras gjorde JO påpekanden när det gäller handläggningsrutiner inom SÄPO. Det är naturligtvis en skyldighet i första hand för rikspolischefen att kontrollera att man ändrar sina rutiner så att denna typ av händelser inte på nytt kan inträffa.</textBlock>
    <textBlock ix="695">Denna händelse inträffade vad jag har förstått på 80-talet, och JO har uttalat sig rent generellt 1992. Då finns det en skyldighet i första hand för rikspolischefen att följa upp att man får rätt handläggningsrutiner.</textBlock>
    <textBlock ix="696">Anf. 127  KENT CARLSSON (s):</textBlock>
    <textBlock ix="697">Herr talman! Låt mig först ta upp sekretessfrågan. Det är alldeles utmärkt att våra myndigheter som har till uppgift att bevaka andra myndigheter gör det. Men det har uppenbarligen inte fungerat på en viss myndighet, nämligen Säkerhetspolisen, på 90- talet efter det att vi har bytt regering.</textBlock>
    <textBlock ix="698">Då måste jag få ställa en fråga. Regeringen har ju ett politiskt ansvar för att se till så att våra myndigheter följer de lagstiftningar och andra beslut som myndigheter fattar med anledning av myndighetens agerande. Förbereder regeringen något speciellt förslag till riksdagen som skärper kraven på t.ex. Säkerhetspolisen att hålla reda på sina handlingar? Det är den ena frågan.</textBlock>
    <textBlock ix="699">Den andra frågan gäller själva sakfrågan. Det är ju ett politiskt ansvar man får ta. Det är först nu som vi har fått vetskap om dessa handlingar genom massmedia. Det är genom massmedia som vi det senaste året har fått reda på att det faktiskt är så att spaningsledningen inte har fått del av en sådan oerhört väsentlig handling. Det måste väl ändå vara ett ansvar för den här regeringen, eftersom det har skett under den här regeringens tid?</textBlock>
    <textBlock ix="700">Anf. 128  Justitieminister GUN HELLSVIK (m):</textBlock>
    <textBlock ix="701">Herr talman! Jag kan inte se att vi skulle behöva skärpa de lagliga kraven. Kraven finns. Sedan har vi skyldighet att agera mot de personer som inte uppfyller kraven. Jag vill också påpeka att åtgärder har vidtagits efter det att JO kom med sina uttalanden. Jag vet inte vart Kent Carlsson vill komma när det gäller det försvunna brevet. Skall jag eller statsministern gå och leta i arkiven?</textBlock>
    <textBlock ix="702">Anf. 129  KENT CARLSSON (s):</textBlock>
    <textBlock ix="703">Herr talman! Det är ett märkligt uttalande av landets justitieminister. Här har en myndighet, i en mycket viktig fråga som har stor betydelse för det fortsatta spaningsarbetet, slarvat bort handlingen. Det måste ju föranleda någon tanke hos den samlade regeringen. Den har ju faktiskt möjligheter att ställa krav på SÄPO att göra nya undersökningar i sina arkiv om man inte kan hålla reda på papperen.</textBlock>
    <textBlock ix="704">Om man finner att SÄPO rent av är ovillig att lämna ut en handling, har regeringen alltid möjlighet att återkomma till riksdagen för att få ett speciellt bemyndigande om det skulle behövas och om man är intresserad av att spaningsledningen får ta del av denna i spaningsarbetet viktiga handling.</textBlock>
    <textBlock ix="705">Överläggningen var härmed avslutad.</textBlock>
    <textBlock ix="706">29 §  Svar på fråga 1992/93:352 om stöd till våldtäktsoffer i Bosnien</textBlock>
    <textBlock ix="707">Anf. 130  Statsrådet ALF SVENSSON (kds):</textBlock>
    <textBlock ix="708">Herr talman! Berith Eriksson har frågat kulturministern om vilka åtgärder som regeringen är beredd att vidta för att också Sverige skall lämna bidrag till vård och stöd för massvåldtäkternas offer. Frågan har överlämnats till mig.</textBlock>
    <textBlock ix="709">Det råder ingen tvekan om att vi i Europa i dag genom kriget i det forna Jugoslavien upplever de mest omfattande och hänsynslösa brotten mot de mänskliga rättigheterna sedan andra världskriget. Det systematiska användandet av våldtäkter mot kvinnor såsom ett led i den s.k. etniska rensningen är en del av dessa fruktansvärda brott. Förutom EG-rapporten om våldtäkter har jag också tagit del av Amnestys redovisning av förekomsten av dessa brott.</textBlock>
    <textBlock ix="710">Sverige har under det senaste året använt 320 miljoner kronor av katastrofmedel för humanitära biståndsinsatser i det forna Jugoslavien. Vårt stöd är främst inriktat på FN:s och Röda korsets verksamhet och har gällt i första hand akuta insatser för de ca 3 miljoner flyktingarna i regionen med särskilda tyngdpunkter på Bosnien- Hercegovina.</textBlock>
    <textBlock ix="711">Efter rapporter om massvåldtäkt mot kvinnor har regeringen i kontakt med FN:s flyktingkommissariat och Röda korset understrukit vikten av att hjälpverksamheten särskilt inriktas på vård och stöd till dessa. Röda korset i Kroatien har ett projekt under utveckling med denna inriktning som finansierats genom svenska Röda korset av biståndsmedel. FN:s flyktingkommissariat och Världshälsoorganisationen har båda aviserat att de kommer att presentera projekt för de drabbade kvinnorna i den FN-appell som presenteras i mars månad. Regeringen kommer att ge avsevärda bidrag till FN-appellen och kommer därvid att särskilt uppmärksamma program för de drabbade kvinnorna. Regeringen är även beredd att stödja andra initiativ, från t.ex. enskilda organisationer, som kan komma att presenteras.</textBlock>
    <textBlock ix="712">Anf. 131  BERITH ERIKSSON (v):</textBlock>
    <textBlock ix="713">Herr talman! Jag tackar statsrådet för svaret.</textBlock>
    <textBlock ix="714">Det är ofattbara brott som begås i det smutsiga kriget i det forna Jugoslavien. Vi nås dagligen av information om detta. Det är inget nytt med massvåldtäkter som en mycket avsiktlig och systematisk del av krigsföringen. Det var något som t.ex. Irak använde sig av för att visa sin makt, demoralisera, förnedra och fördriva kurder.</textBlock>
    <textBlock ix="715">Dessa systematiska massvåldtäkter började i Bosnien i april 1992. Det tog dock lång tid och flera rapporter innan det här blev mer officiellt antaget som en sanning. Det är nu snart ett år sedan som detta började. Men det var först vid årsskiftet som FN:s rapport blev klar.</textBlock>
    <textBlock ix="716">Det finns olika siffror om hur många våldtäkter det rör sig om. Men i alla rapporter nämns att också barn drabbas. Vi får nog aldrig veta hur många det egentligen rör sig om. Många av kvinnorna och barnen finns i massgravar.</textBlock>
    <textBlock ix="717">Våldtäkter är en klar krigsförbrytelse enligt Genèvekonventionens artikel 27 från 1946, dvs. angående skydd för civilpersoner under krigstid. Artikeln tar upp frågan om våldtäkter, påtvingad prostitution -- ja, varje slag av otillbörligt närmande. Fördragsslutande länder har ju ett ansvar när det gäller att påtala dessa brott.</textBlock>
    <textBlock ix="718">Säkerhetsrådet har uppdragit åt Juristkommissionen, med Fritz Karlshov som ordförande, att arbeta fram underlag till en internationell tribunal om dessa krigsbrott. Vet statsrådet hur långt man har kommit i det arbetet?</textBlock>
    <textBlock ix="719">Anf. 132  Statsrådet ALF SVENSSON (kds):</textBlock>
    <textBlock ix="720">Herr talman! Jag vet att arbetet fortgår, men jag kan inte säga när det skall bli färdigt.</textBlock>
    <textBlock ix="721">Vi i regeringen har under alla omständigheter, som framgick av mitt svar, försökt att ställa upp och finnas till hands med medel i de sammanhang där det är möjligt för att ta hand om offren. Det groteska är ju att offren är så många och att detta faktiskt har skett.</textBlock>
    <textBlock ix="722">Herr talman! Situationen är relativt komplicerad eftersom det är fråga om olika kulturer, religioner och traditioner. Jag skulle gärna se att man via någon enskild organisation kunde nå fram till dessa grupper -- inte minst till enskilda muslimska grupper. Det är säkert via dem som den bästa hjälpen kan nå fram.</textBlock>
    <textBlock ix="723">Anf. 133  BERITH ERIKSSON (v):</textBlock>
    <textBlock ix="724">Herr talman! Offren är många, och dess värre blir de fler för varje dag. Det är den tragiska sanningen. Man önskar verkligen att det kan vara möjligt att ordna en internationell tribunal nu under pågående krig som ett medel för att få slut på kriget.</textBlock>
    <textBlock ix="725">Anledningen till att jag ställde denna fråga till Birgit Friggebo var att jag ville veta vad som görs i det här landet med de kvinnor och barn som kommer hit. Finns det en beredskap? Tas de om hand? Sker det över huvud taget undersökningar för att ta reda på om de har varit utsatta för dessa hemska kränkningar? Vi hörde tidigare i debatten att alla är införstådda med att barn som har varit utsatta för dessa hemska händelser behöver hjälp -- både med att bota, lindra och rehabilitera.</textBlock>
    <textBlock ix="726">Det är inte bara fråga om att sända ner pengar till det forna Jugoslavien. Det är jättebra. Men görs det något för att hjälpa dem som redan har tagit sig hit till Sverige?</textBlock>
    <textBlock ix="727">Anf. 134  Statsrådet ALF SVENSSON (kds):</textBlock>
    <textBlock ix="728">Herr talman! Jag är inte så säker på att vi får slut på detta vanvett även om Juristkommissionen kommer till skott och det upprättas en tribunal. Här har vädjats, medlats, förhandlats, utlysts vapenvilor, och vi har hoppats. Ändå blommar vanvettet upp igen. Det var kanske ett felaktigt uttryck. Vanvettet finns där ständigt.</textBlock>
    <textBlock ix="729">Det är nog ändå bra att skicka pengar dit ner. De flesta finns ju där. Vi har ingen ymnig ström hit för närvarande från den regionen. Jag tror att det är bäst om vi kan hjälpa de våldtagna kvinnorna i deras hemmiljö, kultur och tradition. Det är svårare att bistå dem när det väl har kommit till vår tradition och miljö. Om och när de har kommit hit är det självklart att all tänkbar psykologisk hjälp skall ges.</textBlock>
    <textBlock ix="730">Anf. 135  BERITH ERIKSSON (v):</textBlock>
    <textBlock ix="731">Herr talman! Naturligtvis är det bra och positivt med de insatser som Sverige redan har gjort. Jag tror också att det är bäst om människor kan hjälpas i de områden de redan befinner sig i. Jag har inte alls uppfattningen att vi skall ta dem hit för att hjälpa dem här. Men det är inte möjligt att vi skall resonera som så, att de som redan är här skall skickas tillbaka för behandling. De måste ju få behandling här.</textBlock>
    <textBlock ix="732">Man får aldrig ge upp försöken att få slut på kriget. Ett försök skulle vara att ordna en tribunal under pågående krig och påtala de brott mot krigslagarna som landet begår.</textBlock>
    <textBlock ix="733">Anf. 136  Statsrådet ALF SVENSSON (kds):</textBlock>
    <textBlock ix="734">Herr talman! Jag har inte någon annan uppfattning än den Berith Eriksson har.</textBlock>
    <textBlock ix="735">Överläggningen var härmed avslutad.</textBlock>
    <textBlock ix="736">30 §  Svar på frågorna 1992/93:336 och 338 om skogsvårdsorganisationen</textBlock>
    <textBlock ix="737">Anf. 137  Jordbruksminister KARL ERIK OLSSON (c):</textBlock>
    <textBlock ix="738">Herr talman! Tage Påhlsson har frågat mig om regeringen har för avsikt att avvakta Regionberedningen innan man avger förslag till ny skogsvårdsorganisation. Sven Lundberg har frågat om jag avser att lägga fram det förslag till ny organisation som 1990 års Skogspolitiska kommitté har lämnat.</textBlock>
    <textBlock ix="739">Den Skogspolitiska kommitténs förslag handlar bl.a. om den statliga skogsvårdsorganisationen och har remissbehandlats. I lagrådsremissen som lämnades till lagrådet den 29 januari anger jag att det för närvarande inte är lämpligt att ta slutlig ställning till en ändrad regionindelning för skogsvårdsstyrelserna. Den frågan bör i stället anstå till dess att Regionberedningen har lämnat sina förslag. Vissa ändringar kan emellertid bli aktuella redan innan beredningen har slutfört sitt arbete. Jag syftar då på det förhållandet att besparingskrav kan ge anledning till en samordning av funktionerna vid vissa av de mindre skogsvårdsstyrelserna.</textBlock>
    <textBlock ix="740">Avsikten är att organisationsfrågan med denna begränsning skall tas upp i den skogspolitiska propositionen som regeringen har för avsikt att lämna till riksdagen senare i vår. Beredningen av de förslag som skall ingå i propositionen pågår.</textBlock>
    <textBlock ix="741">Anf. 138  SVEN LUNDBERG (s):</textBlock>
    <textBlock ix="742">Herr talman! Jag får tacka statsrådet för svaret.</textBlock>
    <textBlock ix="743">Det var för dagen ett mycket positivt svar. Men här framgår också att det skall komma nya förslag när det gäller samordning av funktionerna vid vissa av de mindre skogsvårdsstyrelserna.</textBlock>
    <textBlock ix="744">Hur ser statsrådet principiellt på det område som jag kommer från, nämligen Västernorrlands län? Det är ett stort skogslän. Kansliet är lokaliserat till Sollefteå. Det betyder mycket från sysselsättningssynpunkt om kansliet läggs ned. Jag vet att företrädare från Sollefteå kommun har gjort uppvaktningar. Statsrådet känner till problemen där.</textBlock>
    <textBlock ix="745">Jag är mycket intresserad av att få veta hur statsrådet principiellt ser på förslaget från Skogspolitiska kommittén om en eventuell sammanslagning av de två länen.</textBlock>
    <textBlock ix="746">Anf. 139  TAGE PÅHLSSON (c):</textBlock>
    <textBlock ix="747">Herr talman! Jag kan, precis som Sven Lundberg, bara be att få tacka statsrådet för ett positivt svar -- än så länge.</textBlock>
    <textBlock ix="748">Det är ju uppenbart att statsrådet och hans medhjälpare har tagit intryck av de uppgifter som har lämnats, bl.a. vid uppvaktningar. Det får vi tacka för. Det visar att demokratin fungerar.</textBlock>
    <textBlock ix="749">Jag vill, liksom Sven Lundberg, antyda en viss oro för det som sägs i svaret om att man skall överväga en samordning av funktionerna vid vissa av de mindre skogsvårdsstyrelserna. Jag menar att de skogsvårdsstyrelser i norra delarna av Sverige som vi talar om inte tillhör de mindre. Det blir fråga om jättedistrikt. Jag hoppas att man inte har funderingar på att vidta några åtgärder i den vägen i t.ex. Sollefteå eller i Östersund.</textBlock>
    <textBlock ix="750">Jag skulle samtidigt vilja ställa en fråga som inte direkt hör ihop med detta, men det är i högsta grad sammankopplat, nämligen att man nu vill låta skogens miljöfrågor handhas av länsstyrelserna i stället för av skogsvårdsstyrelserna. Hur ligger det till med denna fråga?</textBlock>
    <textBlock ix="751">Anf. 140  Jordbruksminister KARL ERIK OLSSON (c):</textBlock>
    <textBlock ix="752">Herr talman! Låt mig först nämna att det förslag som har lagts fram av Skogspolitiska kommittén grundades på de förutsättningar som nu gäller om att vi måste spara i den statliga administrationen också på skogsvårdsområdet.</textBlock>
    <textBlock ix="753">Jag delar Skogspolitiska kommitténs uppfattning på en punkt, nämligen att det finns anledning att spara på den regionala nivån samtidigt som man måste ha en strävan att upprätthålla den karaktäristiska organisationen i skogsvårdsorganisationen, dvs. med distrikt och en lokal förankring ute bland skogsägarna. Det är detta som har lett fram till det förslag som fanns i utredningen.</textBlock>
    <textBlock ix="754">Vi har i särskild ordning uppdragit åt Regionberedningen att se över ansvarsfördelningen i stort mellan den statliga och den kommunala sektorn. Det är naturligtvis inte bra att göra en ny indelning inom ett statligt organ samtidigt som man ger ett uppdrag till en utredning att se över helheten. Det är skälet till att vi nu låter detta vila utan ett ställningstagande i frågan.</textBlock>
    <textBlock ix="755">Vad jag har sagt om några mindre skogsvårdsstyrelser torde, som Tage Påhlsson antydde, knappast gälla de skogsvårdsstyrelser som är aktuella i detta fall, dvs. i Västernorrland och i Jämtland. En sammanslagning av dessa båda skulle väl innebära en sådan storleksordning att en femtedel av Sveriges skogsmark skulle hamna i ett område.</textBlock>
    <textBlock ix="756">Det är väl uppenbart att man skall ta intryck av opinioner. Nu är det inte alltid så enkelt att göra det, eftersom opinionerna växlar. I slutändan får man därför försöka att ändå göra en bedömning. Men vid uppvaktningen från Västernorrland fick jag ändå blicken fäst på kartan och tittade litet extra på avståndet nedifrån södra Härjedalen upp till gränsen mot Västerbotten ute vid kusten.</textBlock>
    <textBlock ix="757">Anf. 141  SVEN LUNDBERG (s):</textBlock>
    <textBlock ix="758">Herr talman! Statsrådets svar liksom det som statsrådet sade om att kartan talar för sig själv var mycket positivt. I detta sammanhang handlar det om mycket stora geografiska avstånd. Jag är för dagen mycket nöjd med de besked som statsrådet har lämnat.</textBlock>
    <textBlock ix="759">Vi får se vad Regionberedningen kommer fram till och vad statsrådet då slutligen kommer att säga. Det blir kanske möjligheter att senare återkomma med nya frågor.</textBlock>
    <textBlock ix="760">Anf. 142  TAGE PÅHLSSON (c):</textBlock>
    <textBlock ix="761">Herr talman! Jag skulle återigen vilja tacka jordbruksministern för detta klara besked som gör att vi kan vara lugna när det gäller skogsvårdsstyrelsernas distriktskontor i Västernorrlands och Jämtlands län.</textBlock>
    <textBlock ix="762">Jag konstaterar emellertid att jag inte fick något svar på min kanske litet annorlunda fråga om miljöfrågorna. Jag skulle gärna vilja ha ett litet förhandstips från jordbruksministern om det är lämpligt att dela skogens miljöfrågor och ta dem från skogsvårdsstyrelserna och överföra dem till länsstyrelserna. Är det inte lämpligt att samordna detta?</textBlock>
    <textBlock ix="763">Anf. 143  Jordbruksminister KARL ERIK OLSSON (c):</textBlock>
    <textBlock ix="764">Herr talman! Jag vill bara ytterligare en gång understryka att det förhållandet att vi nu inte lägger fram något förslag om ändrad indelning inte innebär att vi har tagit ställning i princip till Skogspolitiska kommitténs förslag. Den frågan får anstå till dess Regionberedningen har lagt fram sitt förslag.</textBlock>
    <textBlock ix="765">När det gäller den andra frågan, som jag inte hann svara på i mitt föregående inlägg, kommer den att tas upp i den proposition som snart kommer att läggas fram. Det finns en strävan -- det fanns det även i utredningen -- hos regeringen att skogsbrukaren skall ha så få myndigheter som möjligt att vända sig till. Vi vet samtidigt att det under debattens gång har väckts förslag om inlemmande av skogsvårdsstyrelserna i länsstyrelserna. Det är en fråga som utredningen inte har haft till uppgift att diskutera. Om det skulle bli aktuellt kan denna fråga naturligtvis komma upp till förnyad diskussion. Jag uppfattar det dock som att den frågan inte kan diskuteras vidare förrän frågan om den slutliga lösningen av skogsvårdsorganisationen blir aktuell om några år.</textBlock>
    <textBlock ix="766">Anf. 144  TAGE PÅHLSSON (c):</textBlock>
    <textBlock ix="767">Herr talman! Jag får tacka för detta svar så länge. Jag förstår att statsrådet inte kan ge några definitiva besked om miljöfrågorna och skogsvårdsfrågorna.</textBlock>
    <textBlock ix="768">Jag tackar återigen för det positiva beskedet, och jag skall hälsa hem till Västernorrland.</textBlock>
    <textBlock ix="769">Överläggningen var härmed avslutad.</textBlock>
    <textBlock ix="770">31 §  Svar på fråga 1992/93:307 om riksfärdtjänsten</textBlock>
    <textBlock ix="771">Anf. 145  Kommunikationsminister MATS ODELL (kds):</textBlock>
    <textBlock ix="772">Herr talman! Elisabeth Fleetwood har frågat mig vilka åtgärder regeringen avser att vidta för att de nya direktiven för färdtjänsten skall tillämpas på ett så smidigt, mänskligt och ekonomiskt sätt som möjligt.</textBlock>
    <textBlock ix="773">Enligt riksdagsbeslut i december 1992 skall riksfärdtjänsten bedrivas i oförändrade former under hela år 1993.</textBlock>
    <textBlock ix="774">Mot bakgrund av att kostnaderna för riksfärdtjänsten successivt har ökat har det också diskuterats olika åtgärder för att begränsa dessa.</textBlock>
    <textBlock ix="775">Som framgår av årets budgetproposition kommer närmare förslag om framtida regler och villkor för riksfärdtjänsten att föreläggas riksdagen under våren 1993.</textBlock>
    <textBlock ix="776">Anf. 146  ELISABETH FLEETWOOD (m):</textBlock>
    <textBlock ix="777">Herr talman! Jag ber först att få tacka statsrådet för svaret. Jag anser att det är märkligt att ansvariga tjänstemän har gått händelserna i förväg, enligt de rapporter som jag har fått. Det har sagts att det är de allmänna färdmedlen som skall användas utan hänsyn till kostnaderna. Vi är alla medvetna om i vilken takt kostnaderna för riksfärdtjänsten har ökat. Då måste man se till att ansvariga personer också är medvetna om att de billigaste och samtidigt de bästa sätten skall användas.</textBlock>
    <textBlock ix="778">Det är beklagligt att man från dem som skall rekommendera patienter och gamla hur de skall resa kan vara så illa underrättade om vad som gäller.</textBlock>
    <textBlock ix="779">I denna situation skulle jag vilja utöka frågan till kommunikationsministern och fråga vilka åtgärder man kan vidta i dag, inför det nya beslut som kommer, för att man inte skall öka kostnaderna ännu mer och inte samtidigt åsamka dem som behöver utnyttja riksfärdtjänsten både bekymmer och besvär och kanske även hälsovådliga konsekvenser.</textBlock>
    <textBlock ix="780">Anf. 147  Kommunikationsminister MATS ODELL (kds):</textBlock>
    <textBlock ix="781">Herr talman! Det har förekommit en del rapporter i massmedia om de missförhållanden som Elisabeth Fleetwood hänvisar till.</textBlock>
    <textBlock ix="782">Jag tror att en gemensam nämnare för dessa problem är att nuvarande system, som innebär att det är en instans som beslutar och en annan som betalar, leder till denna typ av missförhållanden. Regeringen har nu föreslagit att ansvaret skall överföras även till dem som fattar beslut i dessa frågor. Det tror jag blir den kanske viktigaste åtgärden för att skapa goda förhållanden.</textBlock>
    <textBlock ix="783">Vi kommer alltså att under våren lägga fram ett förslag till nya villkor för riksfärdtjänsten, och då tror jag att det finns anledning att i den behandling som sker både i regeringskansliet och senare här i riksdagen ta till vara de erfarenheter som finns och se till att det blir ett så bra och heltäckande förslag som möjligt.</textBlock>
    <textBlock ix="784">Anf. 148  ELISABETH FLEETWOOD (m):</textBlock>
    <textBlock ix="785">Herr talman! Jag tror att det är en klok väg, och jag välkomnar de förslag som kommer att föreläggas riksdagen. Det är lätt att konstatera att om det här missbrukas eller missförstås av någon part -- eller vad som ligger bakom -- drabbar det i längden just dem som mest behöver den här tjänsten från samhällets sida. Därför är det ännu viktigare att man försöker sätta stopp för missförstånd, missbruk eller vad man nu vill kalla det.</textBlock>
    <textBlock ix="786">Överläggningen var härmed avslutad.</textBlock>
    <textBlock ix="787">32 §  Svar på fråga 1992/93:326 om Bromma flygplats</textBlock>
    <textBlock ix="788">Anf. 149  Kommunikationsminister MATS ODELL (kds):</textBlock>
    <textBlock ix="789">Herr talman! Lennart Fremling har frågat mig om vilka åtgärder jag avser att vidta beträffande Bromma flygplats för att minska de kringboendes oro för sin säkerhet och sin miljö.</textBlock>
    <textBlock ix="790">Som Lennart Fremling nämner i sin fråga har trafiken mätt i antal passagerare vid Bromma flygplats ökat kraftigt under år 1992. Detta är en naturlig följd av att trafikflyget åter i viss mån börjat utnyttja flygplatsen efter beslutet om avreglering av den svenska inrikesflygmarknaden. Antalet starter och landningar vid Bromma har emellertid inte påverkats så mycket jämfört med tidigare år. Den största förändringen gäller således typen av flygplan. Som frågeställaren också känner till har Stockholms stad beslutat att Bromma skall bibehållas som flygplats.</textBlock>
    <textBlock ix="791">Bromma har redan i dag koncessionskrav beträffande buller. All den trafik som nu utnyttjar Bromma klarar dessa krav. Villkoren sätter också en gräns för hur mycket trafik flygplatsen totalt sett får ha. Denna gräns är nu i det närmaste nådd. Regeringen fattade därför den 19 november förra året beslut om nya riktlinjer för hur den tillgängliga kapaciteten på Bromma skall utnyttjas. Bl.a. innebär dessa att ingen ytterligare utrikestrafik tillåts på Bromma och att flygplanstyper som inte är lämpade för förhållandena på Bromma kommer att hänvisas till Arlanda.</textBlock>
    <textBlock ix="792">Dessa riktlinjer avses gälla tills vidare i avvaktan på den förnyade koncessionsprövning enligt miljöskyddslagen av Bromma som Luftfartsverket avser att ansöka om under år 1993. Vid denna prövning kommer givetvis de kringboendes synpunkter att vara viktiga.</textBlock>
    <textBlock ix="793">Vad gäller flygsäkerheten ligger det inom Luftfartsinspektionens ansvarsområde att fastställa nödvändiga föreskrifter för att uppnå en så säker flygtrafik som möjligt på Bromma.</textBlock>
    <textBlock ix="794">Mot denna bakgrund är jag nu inte beredd att vidta några ytterligare åtgärder med anledning av frågan.</textBlock>
    <textBlock ix="795">Anf. 150  LENNART FREMLING (fp):</textBlock>
    <textBlock ix="796">Herr talman! Jag tackar kommunikationsministern för det klarläggande svaret. Den oro som de kringboende känner för flygolyckor, luftföroreningar och buller måste tas i beaktande då man överväger flygplatsens framtid. Man bör på sikt också överväga annan användning av detta värdefulla markområde.</textBlock>
    <textBlock ix="797">Det är alltid svårt att på ett objektivt och rättvist sätt avväga olika användningssätt mot varandra. Dock går det ändå att göra kalkyler på markvärdet, och en rimlig ränta kan beräknas på detta.</textBlock>
    <textBlock ix="798">Såvitt jag vet belastas inte flygverksamheten med sådana avgifter att en rimlig förräntning uppstår på markvärdet. Sett från min liberala utgångspunkt bör flygresenärernas betalningsvilja vara en grundläggande faktor för den flygverksamhet som skall bedrivas i vårt land. Det är då viktigt att prissättningen görs korrekt, utgående från ett samhällsekonomiskt synsätt.</textBlock>
    <textBlock ix="799">Jag vill därför fråga statsrådet hur regeringen beräknar förräntningen av markvärdet för Bromma flygplats i en kalkyl av de avgifter som bör tas ut av resenärer, flygbolag och andra intressenter.</textBlock>
    <textBlock ix="800">Också miljöaspekterna måste beaktas. Det vore då olyckligt om flyget expanderar och drar till sig resenärer som tvekar i valet mellan tåget och flyget. Ökat trafikflyg på Bromma på orättvist gynnsamma villkor riskerar att ge ett kraftigt felaktigt resemönster sett från samhällsekonomisk synpunkt. Särskilt fel blir det i den tankevärld som jag som liberal representerar, eftersom vi liberaler vill använda ekonomiska styrmedel i miljöpolitiken.</textBlock>
    <textBlock ix="801">Anf. 151  Kommunikationsminister MATS ODELL (kds):</textBlock>
    <textBlock ix="802">Herr talman! Jag tycker att det är viktigt att man tar de kringboendes synpunkter och oro på allvar, som jag säger i mitt svar. Lennart Fremling tar upp frågan vilka ekonomiska styrmedel som finns i detta sammanhang. Det är de avgifter som tas ut av Luftfartsverket från flygföretagen. Man har nu aviserat att de avgifterna skall höjas ganska kraftigt. Det har föranlett protester från de operatörer som nu konkurrerar med SAS och hittillsvarande Linjeflyg på inrikesnätet.</textBlock>
    <textBlock ix="803">Vilken ränta som man vill ha som avkastning på marken är en fråga som måste avgöras vid de förhandlingar som förs mellan å ena sidan Stockholms stad och å andra sidan staten/Luftfartsverket. Nu har, som sagt, Stockholms stad genom en politisk majoritet där även Lennart Fremlings parti har ingått bestämt sig för att upplåta denna mark för ytterligare 15 år framåt. De frågor som Lennart Fremling väcker i den delen måste vara en mycket viktig ingrediens i de förhandlingarna.</textBlock>
    <textBlock ix="804">Vad man där åstadkommer måste sedan avspegla sig i de avgifter som Luftfartsverket tar ut av operatörerna.</textBlock>
    <textBlock ix="805">Anf. 152  LENNART FREMLING (fp):</textBlock>
    <textBlock ix="806">Herr talman! Det gläder mig att ministern visar så stor förståelse för den oro som de kringboende känner och att de kringboendes synpunkter anges få stor vikt vi framtida överväganden. Jag kan väl också uppfatta statsrådets svar så att regeringen i en ökande utsträckning kommer att använda sig av samhällsekonomiska kalkyler där även miljöeffekter av olika verksamheter beaktas.</textBlock>
    <textBlock ix="807">Herr talman! Jag har tilltro till att regeringen vill utveckla och använda kalkylmetoder som gör att samhällets resurser av olika slag kommer till en allt effektivare användning. Då menar jag inte enbart en ekonomisk effektivitet utan en beräkning av livskvalitet som tar hänsyn till långsiktiga effekter på miljön och även till människors oro för olyckor, buller och luftföroreningar.</textBlock>
    <textBlock ix="808">Jag utgår från att den förutskickade infrastrukturpropositionen kommer att innehålla analyser och resonemang som kan ligga till grund för en saklig debatt om avvägningen mellan olika trafikslag.</textBlock>
    <textBlock ix="809">Anf.153  Kommunikationsminister MATS ODELL (kds):</textBlock>
    <textBlock ix="810">Herr talman! När det gäller den senare punkten är det alldeles riktigt att övervägandena i investerings inriktningspropositionen utgår just från samhällsekonomiska kalkyler, som inte minst inkluderar olika miljöaspekter.</textBlock>
    <textBlock ix="811">När det gäller koncessionsvillkoren för Bromma skall Luftfartsverket under försommaren komma in med en ansökan om en helt ny miljöprövning. Orsaken är att verksamheten har, som det heter, genomgått en väsentlig förändring genom den ökade trafiken. Därför är det nu viktigt att detta koncessionsbeslut också berör andra faktorer än buller, nämligen utsläpp till luft och vatten från flygplatsen. Det kommer, Lennart Fremling, att bli en heltäckande miljöprövning av denna verksamhet.</textBlock>
    <textBlock ix="812">Anf. 154  LENNART FREMLING (fp):</textBlock>
    <textBlock ix="813">Herr talman! För att en marknadsekonomi skall fungera bra och ge frihet åt individen utan att samtidigt inkräkta på andras berättigade krav menar jag att denna typ av resonemang måste få bli avgörande för om Bromma flygplats skall vara kvar på lång sikt eller inte. Ett bra sätt att minska de kringboendes oro är naturligtvis att minska flygtrafiken. I det sammanhanget kan det vara viktigt att satsa på järnvägstrafik.</textBlock>
    <textBlock ix="814">Anf. 155  Kommunikationsminister MATS ODELL (kds):</textBlock>
    <textBlock ix="815">Herr talman! I den senare delen blir det alltså miljöprövningen som avgör vilken volym och vilken typ av trafik som kommer att tillåtas under de kommande 15 åren.</textBlock>
    <textBlock ix="816">Överläggningen var härmed avslutad.</textBlock>
    <textBlock ix="817">33 §  Svar på fråga 1992/93:351 om järnvägsförbindelsen Stockholm--Oslo via Kil-- Charlottenberg</textBlock>
    <textBlock ix="818">Anf. 156  Kommunikationsminister MATS ODELL (kds):</textBlock>
    <textBlock ix="819">Herr talman! Björn Samuelson har frågat mig vilka åtgärder regeringen planerar vidta för att behålla trafiken via Kil--Arvika--Charlottenberg.</textBlock>
    <textBlock ix="820">SJ bedriver för närvarande såväl persontrafik som godstrafik på stomnätet mellan Kil och Charlottenberg.</textBlock>
    <textBlock ix="821">Det har enligt uppgift från SJ inte fattats några beslut att dra ner på godstrafiken på sträckan. Målsättningen är tvärtom att öka godsvolymerna.</textBlock>
    <textBlock ix="822">Persontrafik föreslås i årets budgetproposition (prop. 1992/93:100 bil. 7) upphandlas på sträckan Karlstad--Charlottenberg. I enlighet med kommitténs (K 1991:02) Förhandlare för statens köp av persontrafik på järnväg m.m. förslag föreslår regeringen att två tågpar per dag skall upphandlas trafikåret 1993/94. Förhandlaren har i sina bedömningar lagt in bl.a. resandeströmmar och kostnaden för upphandlad trafik.</textBlock>
    <textBlock ix="823">SJ ser vidare över antalet nattåg på sträckan. Det finns dock inga beslut fattade att minska trafiken.</textBlock>
    <textBlock ix="824">När det gäller investeringar i järnvägar avser regeringen att inom kort presentera ett förslag i en proposition om långsiktiga investeringar.</textBlock>
    <textBlock ix="825">SJ skall i enlighet med 1988 års trafikpolitiska beslut bedriva järnvägstrafik på företagsekonomiska grunder. För att skapa förutsättningar för en livskraftig och konkurrenskraftig järnvägstrafik måste SJ ges möjlighet att fatta kommersiella beslut utan inblandning från regeringen.</textBlock>
    <textBlock ix="826">Avseende den av staten upphandlade trafiken har jag ingen anledning att ifrågasätta de bedömningar som statens förhandlare gjort vid upphandlingen. Jag är således med denna bakgrund för närvarande inte beredd att vidta några åtgärder med anledning av Björn Samuelsons fråga.</textBlock>
    <textBlock ix="827">Anf. 157  BJÖRN SAMUELSON (v):</textBlock>
    <textBlock ix="828">Herr talman! Först vill jag tacka kommunikationsministern för svaret. Det är inte ett behov av att vara tjatig som gör att jag ställer om denna fråga i olika sammanhang, utan det är därför att det hela tiden händer saker. På norsk sida är banan av mycket högre standard än på svensk sida. Enligt tidningsuppgifter är det möjligt att köra i 160 km i timmen på norsk sida in mot Oslo.</textBlock>
    <textBlock ix="829">Norrmännen planerar nu en mångmiljardsatsning på en ny flygplats, Gardemoen, som skall ligga mycket nära denna sträcka. Det finns beslut i Nordiska rådet om att vi skall bygga samman våra nordiska huvudstäder med snabbtågstrafik.</textBlock>
    <textBlock ix="830">Slutet på ministerns svar är ju inte särskilt upplyftande, men jag är optimist av ohejdad vana. I det svar som Mats Odell har lämnat framhålls att han inom kort skall presentera ett förslag i en proposition om långsiktiga investeringar. Är det möjligt att bansträckan Kil--Charlottenberg kommer att finnas med i denna proposition? Det går bara att köra 70 km i timmen där, Mats Odell, och det är inte bra. Det är inte heller bra för SJ att ha dessa villkor om man nu skall bedriva järnvägstrafik på företagsekonomiska grunder.</textBlock>
    <textBlock ix="831">Det är dessutom i dag billigt att göra dessa insatser, och det skulle vara bra ur arbetsmarknadspolisk och ur miljöpolitisk synpunkt. I dag fraktas ungefär 90 % av allt gods i Värmland på väg.</textBlock>
    <textBlock ix="832">Jag vill alltså fråga om denna bana kan finnas med i den kommande propositionen. Till slut: När kan vi räkna med att kunna åka med snabbtåg mellan Stockholm och Oslo?</textBlock>
    <textBlock ix="833">Anf. 158  Kommunikationsminister MATS ODELL (kds):</textBlock>
    <textBlock ix="834">Herr talman! Jag tror att Björn Samuelson och jag är helt eniga om att det som vi skall satsa på framöver är järnvägen som ett framtida kommunikationsmedel, trots att det är ett mycket gammalt sådant. Järnvägen har fått en renässans. Sverige är i dag det land i Europa som satsar mest på järnvägsinvesteringar per kapita. Både Björn Samuelson och jag vet att det inte är särskilt många människor i Sverige i förhållande till den landyta som vi har att försöka täcka med bra kommunikationer. Inte desto mindre är frågan intressant.</textBlock>
    <textBlock ix="835">Finns denna sträcka med i den kommande propositionen? Den frågan kan jag inte svara på, men jag kan hänvisa Björn Samuelson till det underlag som Banverket har lämnat in. Banverket har lämnat in underlag för en högre och för en lägre nivå. Jag konstaterar att en upprustning av sträckan Kil--Charlottenberg ingår redan i den grundsatsning som Banverket har lämnat in som ett förslag till regeringen.</textBlock>
    <textBlock ix="836">Anf. 159  BJÖRN SAMUELSON (v):</textBlock>
    <textBlock ix="837">Herr talman! Jag förutsätter att kommunikationsministern då lyssnar mycket noga på Banverket och kanske accelerar litet ytterligare i förhållande till dess förslag när det gäller antalet resande och hastigheter.</textBlock>
    <textBlock ix="838">När tror Mats Odell att vi kommer att kunna åka snabbtåg mellan Stockholm och Oslo?</textBlock>
    <textBlock ix="839">Anf. 160  Kommunikationsminister MATS ODELL (kds):</textBlock>
    <textBlock ix="840">Herr talman! Det är för tidigt för att jag skall kunna ge något svar på det. Det är ett gott stycke på väg att vi redan i dag kan åka snabbtåg till Karlstad, och jag skulle önska att fler utnyttjade den möjligheten. Det är viktigt att ett snabbtåg också utgör ett reellt alternativ till exempelvis flyget.</textBlock>
    <textBlock ix="841">Det är, som Björn Samuelson påpekar i sin fråga, viktigt att vi kan hålla en tillräckligt hög hastighet för att det här skall bli aktuellt. Det ligger nog dess värre ett stycke framåt i tiden. Hur långt kan jag inte i dag svara på.</textBlock>
    <textBlock ix="842">Anf. 161  BJÖRN SAMUELSON (v):</textBlock>
    <textBlock ix="843">Herr talman! Pågår ett utredningsarbete inom departementet som gör att det går att inom en viss tid lämna en prognos över möjligheter till den här typen av trafik?</textBlock>
    <textBlock ix="844">När det gäller den nya svenska tekniken på detta område görs ju satsningar också i andra länder. I höstas var jag i USA, och jag blev mycket glad när man i ett nyhetsprogram slog upp nyheten att nya svenska tåg hade köpts in.</textBlock>
    <textBlock ix="845">Jag tror att det skulle gagna svensk industri om det blev en satsning på järnvägsförbindelser mellan Sveriges och Norges huvudstäder, och då med t.ex. en svenskproducerad vagnpark.</textBlock>
    <textBlock ix="846">Anf. 162  Kommunikationsminister MATS ODELL (kds):</textBlock>
    <textBlock ix="847">Herr talman! Svar på många av de frågor som ställs kommer att återfinnas i den investeringsinriktningsproposition som regeringen lägger på riksdagens bord den 25 februari. Det är alltså inte särskilt lång tid till som Björn Samuelson behöver sväva i okunnighet.</textBlock>
    <textBlock ix="848">Anf. 163  BJÖRN SAMUELSON (v):</textBlock>
    <textBlock ix="849">Herr talman! Jag tror att jag kommer att stå ut fram till den 25 februari. Men jag väcker naturligtvis motioner, ifall det skulle behövas.</textBlock>
    <textBlock ix="850">Överläggningen var härmed avslutad.</textBlock>
    <textBlock ix="851">34 §  Svar på fråga 1992/93:355 om riksväg 41</textBlock>
    <textBlock ix="852">Anf. 164  Kommunikationsminister MATS ODELL (kds):</textBlock>
    <textBlock ix="853">Herr talman! Berndt Ekholm har frågat mig om jag avser att medverka till att beslut tas om ytterligare medel, så att utbyggnaden av riksväg 41 kan ske i en följd utan avbrott.</textBlock>
    <textBlock ix="854">Den nuvarande regeringen har under åren 1991 och 1992 fattat beslut om tidigareläggningar och extra medel utöver ordinarie anslag till väginvesteringar, vilka motsvarar ett belopp om drygt 7 miljarder kronor. Huvuddelen av dessa investeringar utförs under åren 1992 och 1993. Älvsborgs län har erhållit drygt 107 miljoner kronor av dessa medel.</textBlock>
    <textBlock ix="855">Trots dessa omfattande satsningar för att öka väginvesteringarna i Sverige finns det fortfarande stora behov av åtgärder. Regeringen kommer därför, före februari månads utgång, att i en proposition föreslå riksdagen att väg- och järnvägsinvesteringar fortsättningsvis skall finansieras genom lån. Det kommer bl.a. att innebära att ett antal mycket angelägna investeringar som det inte gått att finansiera inom hittills anslagna ramar nu kommer att bli möjliga att genomföra. Propositionen kommer att innehålla förslag till inriktning och omfattning av framtida investeringar.</textBlock>
    <textBlock ix="856">Riksdagens beslut med anledning av regeringens proposition kommer sedan att ligga till grund för de tioåriga investeringsplaner som Vägverket, Banverket och länsstyrelserna skall upprätta under hösten 1993.</textBlock>
    <textBlock ix="857">Anf. 165  BERNDT EKHOLM (s):</textBlock>
    <textBlock ix="858">Herr talman! Jag tackar kommunikationsministern för svaret.</textBlock>
    <textBlock ix="859">Det är litet konstigt att det skall vara så svårt att få ett besked om hur det fortsättningsvis blir med riksväg 41. Kommunen har skrivit brev till Kommunikationsdepartementet, men man har inte kunnat få något besked om hur det blir i fortsättningen. Det har gjorts påstötningar i ett antal omgångar sedan vi väl kom loss med formaliteterna kring bygget.</textBlock>
    <textBlock ix="860">De jobb som nu pågår räcker fram till sensommaren. Sedan blir det stopp, och då kommer ett antal monument bestående av en hel serie broar att finnas ute i terrängen. Det finns alltså inga vägar som binder samman broarna, och så får det naturligtvis inte vara. Det är således nödvändigt att fortsätta med de här jobben. Men för att det skall vara möjligt krävs det snabba beslut när det gäller konstruktionsritningarna för bl.a. ytterligare broar som skall byggas och utbyggnaden av vägarna i fråga. Det går inte att vänta längre. Om inget sker, kommer bygget att stoppas upp i höst.</textBlock>
    <textBlock ix="861">När det gäller den proposition som skall läggas fram vill jag framhålla att några medel för hösten inte anslås där. Vägverket kan i princip inte ta anslagna medel i anspråk förrän den 1 januari 1994. Sådana förskjutningar blir det i budgetsammanhang. Detta kommer alltså att innebära att arbeten läggs ner fr.o.m. sensommaren i år och att det kommer att vara så till dess att Vägverket får medel inom ramen för eventuellt nya medel som regeringen fattar beslut om. Detta kan väl ändå inte vara rimligt.</textBlock>
    <textBlock ix="862">Jag måste därför fråga kommunikationsministern om det inte är möjligt att vidta åtgärder som innebär att man förhindrar att de aktuella broarna blir monument ute i terrängen.</textBlock>
    <textBlock ix="863">Anf. 166  Kommunikationsminister MATS ODELL (kds:</textBlock>
    <textBlock ix="864">Herr talman! Jag behöver kanske inte informera Berndt Ekholm om hur det här fungerar. Det är alltså inte regeringen som fattar beslut om hur enskilda vägsträckor skall byggas, utan det är statens organ -- i det här sammanhanget Vägverket -- som gör det. Vägverket får medel i den takt som riksdagen anslår sådana. Riksdagen har också anslagit medel, och alla de pengarna har fördelats till Vägverket. Nästa gång nya pengar kommer är den 1 juli i år.</textBlock>
    <textBlock ix="865">Med anledning av budgetpropositionen och med anledning av investeringsinriktningspropositionen och, som jag säger i mitt svar, om riksdagen bifaller regeringens förslag om inrättandet av en låneram får Vägverket tillgång till medel. Det är alltså Vägverket och länsstyrelserna som upprättar planer för hur medlen skall användas i de olika områdena.</textBlock>
    <textBlock ix="866">Varken jag eller regeringen i övrigt kan med det här planeringssystemet tala om exakt hur medel tilldelas för enskilda riksvägar, länsvägar o.d. Det har vi gjort i anslutning till olika paket, som framför allt haft sysselsättningspolitisk bakgrund.</textBlock>
    <textBlock ix="867">Det här projektet anvisades, som Berndt Ekholm mycket riktigt påpekade, av den förra regeringen i ett sysselsättningsinriktat paket.</textBlock>
    <textBlock ix="868">För att återkomma till frågan om när medel kan anslås, vill jag säga följande. Riksdagen kommer att ge regeringen nya medel att fördela den 1 juli. Det blir alltså Vägverket och länsstyrelsen som kommer att fördela medlen inom exempelvis det här aktuella länet.</textBlock>
    <textBlock ix="869">Anf. 167  BERNDT EKHOLM (s):</textBlock>
    <textBlock ix="870">Herr talman! Jag vet mycket väl hur det hela tillgår och inser att regeringen inom ramen för de ordinarie vägmedlen rimligen inte exakt kan säga vilka pengar som skall gå till riksväg 41. Problemet är att de ordinarie vägmedel som vi kan vänta oss i den proposition som läggs fram i februari inte kan disponeras förrän tidigast den 1 januari 1994 på grund av tidsförskjutningen. Pengarna kan alltså inte lyftas den 1 juli 1993. Det kommer att innebära ett glapp mellan sensommaren i år och januari 1994. Under den tiden går det inte att bygga. Nämnda broar kommer att stå som monument ute i terrängen. Detta är en helt orimlig situation, med tanke på att människor går arbetslösa.</textBlock>
    <textBlock ix="871">Vi socialdemokrater har i vårt budgetförslag tidigarelagt 17 miljarder kronor. Jag vågar påstå att det här projektet kan inrymmas inom den ramen i vår budget. Varför kan inte regeringen anslå, t.ex. via tilläggsbudgeten, medel, så att man slipper det här stoppet under hösten? I värsta fall finns risken att projektet över huvud taget inte helt fullföljs.</textBlock>
    <textBlock ix="872">Anf. 168  Kommunikationsminister MATS ODELL (kds):</textBlock>
    <textBlock ix="873">Herr talman! Jag måste fråga Berndt Ekholm på vilket sätt de pengar som Socialdemokraterna anslår i sin budget kan komma fram snabbare jämfört med de medel som regeringen föreslår i budgetpropositionen.</textBlock>
    <textBlock ix="874">Anf. 169  BERNDT EKHOLM (s):</textBlock>
    <textBlock ix="875">Herr talman! De pengar som vi föreslår gäller tidigareläggningar. Vi gör alltså en framflyttning till den 1 juli 1993, så att pengarna kan dipsoneras för olika insatser redan då. Men de ordinarie budgetmedel som anslås och som gäller från den 1 juli 1993 dipsoneras inte förrän den 1 januari 1994. Den ordningen har vi haft i flera år. Det krävs alltså ett särskilt regeringsbeslut, såvitt jag förstår, för att det skall gå att få fram pengar som kan användas under hösten.</textBlock>
    <textBlock ix="876">Anf. 170  Kommunikationsminister MATS ODELL (kds):</textBlock>
    <textBlock ix="877">Herr talman! Nu förstår jag bakgrunden till frågan. Men det förhåller sig så, att regeringen kommer att ställa medel till Vägverkets förfogande från den 1 juli i år. Jag tror inte att det skall behöva bli något glapp när det gäller den här typen av projekt. Men jag kan inte uttala mig om detta projekt specifikt, för då skulle jag överträda mina befogenheter.</textBlock>
    <textBlock ix="878">Berndt Ekholm får vända sig till Vägverket i regionen och fråga hur man kommer att göra med pengarna. Enligt uppgifter som jag har tagit del av kommer medlen att räcka fram till oktober-- november 1993. Vägverket kommer att få möjligheter att disponera pengar, så att man kan fortsätta bl.a. med den här typen av projekt genom den låneram som jag hoppas att riksdagen skall godkänna under våren.</textBlock>
    <textBlock ix="879">Anf. 171  BERNDT EKHOLM (s):</textBlock>
    <textBlock ix="880">Herr talman! Först och främst: Jag har förhoppningen att regeringens proposition är så pass fyllig, dvs. att det finns så mycket pengar, att det går att inrymma ett pågående projekt av typen riksväg 41 i den här satsningen.</textBlock>
    <textBlock ix="881">När det gäller tidpunkten måste jag, tyvärr, göra kommunikationsministern besviken. Jag har nämligen frågat Vägverket om det här. Enligt uppgifter från personer som jobbar i regionen disponeras inte de medel som skall komma i en förlängning av budgeten före den 1 januari 1994. Således blir det ett glapp. Regeringen skulle dock kunna handla och exempelvis tillåta Vägverket att låna upp pengar, så att man kan komma i gång och så att det inte blir något glapp. Det finns möjligheter för regeringen att agera och att kolla upp det här, just för att undvika att vi får monument av nämnda slag ute i terrängen.</textBlock>
    <textBlock ix="882">Anf. 172  Kommunikationsminister MATS ODELL (kds):</textBlock>
    <textBlock ix="883">Herr talman! Jag tror att Berndt Ekholm och jag har samma uppfattning, nämligen att det vore ett misslyckande för både regeringen och Vägverket om den här typen av projekt blev stillastående ute i terrängen, samtidigt som människor går arbetslösa -- dvs. om vi av budgettekniska skäl inte skulle klara utbetalningen av de här pengarna.</textBlock>
    <textBlock ix="884">Vad vi genomgående tar sikte på i vårt förslag är ju att förändra och att på ett mera kreativt sätt utnyttja den låneram som vi föreslår.</textBlock>
    <textBlock ix="885">Jag tror alltså att det finns alla förutsättningar för Vägverket, om bara riksdagen antar regeringens förslag i denna del, att klara det här.</textBlock>
    <textBlock ix="886">Överläggningen var härmed avslutad.</textBlock>
    <textBlock ix="887">35 §  Hänvisning av ärenden till utskott</textBlock>
    <textBlock ix="888">Föredrogs och hänvisades</textBlock>
    <textBlock ix="889">Proposition</textBlock>
    <textBlock ix="890">1992/93:155 till socialförsäkringsutskottet</textBlock>
    <textBlock ix="891">Motionerna</textBlock>
    <textBlock ix="892">1992/93:A6 och A6 till arbetsmarknadsutskottet</textBlock>
    <textBlock ix="893">36 §  Bordläggning</textBlock>
    <textBlock ix="894">Anmäldes och bordlades</textBlock>
    <textBlock ix="895">Propositionerna</textBlock>
    <textBlock ix="896">1992/93:25 Handläggning av brottmål efter rättspsykiatrisk undersökning m.m.</textBlock>
    <textBlock ix="897">1992/93:163 Ändrad valkretsindelning i Malmöhus län</textBlock>
    <textBlock ix="898">2 733 motioner avlämnade under allmänna motionstiden</textBlock>
    <textBlock ix="899">(En förteckning över motionerna tillhandahålls prenumeranterna med detta protokoll. Övriga erhåller förteckning som bilaga till kammarens föredragningslista onsdagen den 10 februari.)</textBlock>
    <textBlock ix="900">Motion</textBlock>
    <textBlock ix="901">med anledning av skr. 1992/93:157 Invandrar- och flyktingpolitiken</textBlock>
    <textBlock ix="902">1992/93:Sf22 av Ian Wachtmeister och Lars Moquist (nyd)</textBlock>
    <textBlock ix="903">37 § Anmälan om interpellation</textBlock>
    <textBlock ix="904">Anmäldes att följande interpellationer framställts</textBlock>
    <textBlock ix="905">den 29 januari</textBlock>
    <textBlock ix="906">1992/93:76 av Elving Andersson (c) till miljöministern om blyfri bensin:</textBlock>
    <textBlock ix="907">I syfte att minska luftföroreningarna har krav på katalysatorrening för personbilar införts. För att säkerhetsställa katalysatorns funktion och livslängd erfordras blyfri bensin. Fordon som erfordrar blyfri bensin har särskild dimension på påfyllningsröret i syfte att undvika misstag.</textBlock>
    <textBlock ix="908">Om förorenad bensin används till katalysatorrenad bil uppstår sådana skador på katalysatorn att dess funktion allvarligt nedsätts och vid upprepade påfyllningar av blyad bensin förstörs katalysatorn.</textBlock>
    <textBlock ix="909">Genom lagstiftning och särskilda branschöverenskommelser garanteras bilägaren en viss livslängd på katalysatorn. Garantiåtagandet är bland de största som finns på marknaden, både i omfattning och kostnad om åtagandet måste uppfyllas. Ett totalt utbyte av samtliga katalysatorer som för närvarande finns i drift och omfattas av garantiåtagandet kan uppskattas kosta i storleksordning 10--13 miljarder kronor.</textBlock>
    <textBlock ix="910">Myndigheten kontrollerar fordonet och kan ålägga att hålla utsläppen från fordonet via katalysatorn inom specificerade toleransgränser. Om dessa överskrids och fordonet skötts på föreskrivet sätt, kan garantiåtagandet från leverantören åberopas.</textBlock>
    <textBlock ix="911">Systemet bygger självfallet på att föraren tankar fordonet med föreskriven bränslesort. Den som tankar fordonet har emellertid inte möjlighet att avgöra vilken bränslekvalitet som finns i pumpen, utan måste förlita sig till att den på pumpen angivna bränsleaktiviteten överensstämmer med den kvalitet som de facto levereras i bränslepumpens munstycke. Om blyad och förorenad bensin felaktigt säljs i pump som anges leverera blyfri bensin avsedd för katalysatorförsett fordon, uppstår svåra skador på katalysatorn samtidigt som garantikedjan egentligen bryts.</textBlock>
    <textBlock ix="912">Enligt samstämmiga uppgifter har det förekommit och kan förekomma alltjämt att blyfri bensin förorenats med bly och likväl säljs som blyfri bensin.</textBlock>
    <textBlock ix="913">Myndigheterna kontrollerar funktionen på katalysatorn, men trots krav på bensinföretagen att obligatoriskt tillhandahålla blyfri bensin tycks ingen kontroll av kvaliteten förekomma. Denna brist på kontroll sätter såväl bilägaren som garantigivaren i ett osäkert rättsläge.</textBlock>
    <textBlock ix="914">Jag vill mot bakgrund av dessa problem fråga miljöministern:</textBlock>
    <textBlock ix="915">1. Anser regeringen att distributionssystemet för bensin uppfyller de krav man bör kunna ställa?</textBlock>
    <textBlock ix="916">2. Kontrollerar Naturvårdsverket kvaliteten på blyfri bensin och inom vilka toleransgränser bör bensinen ligga?</textBlock>
    <textBlock ix="917">3. Vilket rättsläge råder för bilbranschens garantiåtagande för katalysatorn om 8 000 mil resp. fem år om bilägaren själv ovetande tankar blyad bensin ur munstycke för blyfri bensin?</textBlock>
    <textBlock ix="918">38 §  Kammaren åtskildes kl. 19.56.</textBlock>
    <textBlock ix="919">Förhandlingarna leddes</textBlock>
    <textBlock ix="920">av förste vice talmannen från sammanträdets början t.o.m. ajourneringen kl. 15.56 och</textBlock>
    <textBlock ix="921">av andre vice talmannen därefter till sammanträdets slut.</textBlock>
  </contentBlock>
</protocol>
