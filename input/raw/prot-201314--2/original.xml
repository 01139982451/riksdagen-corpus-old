<protocol id="prot-201314--2">
  <contentBlock page="0" id="i-1d7b2b51192867de">
    <textBlock id="i-a46878efd9daf8de">﻿</textBlock>
    <textBlock id="i-ad9445dbac50d010">Riksdagens protokoll</textBlock>
    <textBlock id="i-ca5043f70f0d2ce5">2013/14:2</textBlock>
    <textBlock id="i-acd82576b8fabc85">Tisdagen den 17 september</textBlock>
    <textBlock id="i-827fb498fc16341d">Kl. 14:00 - 15:00</textBlock>
    <textBlock id="i-2818a6c7915c3891">1 § Riksmötets öppnande</textBlock>
  </contentBlock>
  <contentBlock page="0" id="i-a370d80bd21460f2">
    <textBlock id="i-5375b0d448018c55">Program för öppnandet har fogats som bilaga till detta protokoll.</textBlock>
    <textBlock id="i-a2f7c07eaff08b7a">Anf. 1 TALMANNEN:</textBlock>
    <textBlock id="i-1add574d3f0072c5">Jag hemställer att Ers Majestät förklarar riksmötet öppnat.</textBlock>
    <textBlock id="i-a96ebee29b280b79">Anf. 2 HANS MAJESTÄT KONUNGEN:</textBlock>
    <textBlock id="i-bb8ec939fd78dd76">Herr talman! Ärade ledamöter av Sveriges riksdag! I år är det 40 år sedan jag tillträdde som Sveriges statschef. Därför vill jag i dag blicka bakåt men också framåt och detta ur ett 40-årsperspektiv. Låt mig inleda den här tidsresan i riksdagen, här hos er.</textBlock>
    <textBlock id="i-cc318e3c08c7e24f">Medelåldern för ledamöterna i Sveriges riksdag är i dag 49,5 år. Den yngste ledamoten är 21 år och den äldste 80 år. Skiften av ledamöter sker ofta, både årligen och vid varje val. På 1970-talet, för 40 år sedan, var de personer som satt i riksdagen betydligt äldre än dagens ledamöter. Majoriteten var män. Bara drygt 14 procent var kvinnor. Om 40 år, i början av 2050-talet, är det nästan uteslutande andra som kommer att inneha era uppdrag.</textBlock>
  </contentBlock>
  <contentBlock page="0" id="i-6294f3ae66cfeefa">
    <textBlock id="i-28afd44fa87492a3">De flesta av dem går i dag i förskolan eller i den vanliga skolan, ja, vissa är ännu inte ens födda. Det kan därför vara värt att beakta nästa gång ni möter en skara barn på promenad i sina neonfärgade skyddsvästar att det kanske är era egna efterträdare ni ser.</textBlock>
    <textBlock id="i-2cf880433a5de8bf">De ledamöter som satt i Sveriges riksdag för 40 år sedan, år 1973, verkade i en helt annan värld än den vi möter i dag. Det kalla kriget var ännu en realitet, och Europa var delat. Sverige hade ett traditionellt invasionsförsvar. Det skulle dröja 16 år innan Berlinmuren föll. I Vietnam var det krig, och på Nordirland trappades konflikten upp. Det rådde oljekris och bensinransonering. Men den svenska basindustrin utsattes ännu inte för konkurrens från Asien. Kina var ett slutet land med planekonomi. Och tanken på att Sverige skulle ingå i en stark, integrerad europeisk union var ännu rätt avlägsen – om det ens var tänkt på.</textBlock>
    <textBlock id="i-76c2f3f5883c02c3">Dagens värld ser helt annorlunda ut. Utmaningarna är fortsatt många men möjligheterna också fler. Världen är öppnare, och frihet har fått fäste där ofrihet förr rådde. Forskningen inom medicin och teknik har revolutionerat våra liv. Samtidigt har många nya frågor väckts vilka har påverkan på både dagens och morgondagens generationer.</textBlock>
    <textBlock id="i-c19cbaace05a319a">För drygt 40 år sedan, år 1972, hölls den första av FN:s miljökonferenser just här i Stockholm. Den var början till ett ökat internationellt medvetande om betydelsen av hållbar utveckling för att skydda klimat och miljö. Förra sommaren deltog drottningen och jag i FN:s globala miljökonferens i Rio de Janeiro, 40 år efter konferensen i Stockholm. Vi kunde då konstatera att mycket arbete återstår, och jag hoppas på fortsatta framsteg inom detta viktiga område.</textBlock>
    <textBlock id="i-b21ea0212da30d27">Ekonomierna växer. Befolkningarna växer. Men jorden växer inte. Utmaningen består i att finna hållbara lösningar för den ekonomiska och den demografiska utvecklingen. Den ekonomiska krisen i delar av världen kvarstår, och i många länder kan arbetslösheten, kanske särskilt hos de unga, inge oro för framtiden. En grund för långsiktigt god utveckling är en stark ekonomi, och de satsningar som ni diskuterar är därmed av stor vikt. Jag har själv vid besök under mina resor fått se hur långt fram Sverige ligger inom många forskningsområden.</textBlock>
    <textBlock id="i-96acfea43bed86a0">Det viktigaste vi kan göra är att ge våra barn och ungdomar en trygg uppväxtmiljö så att de får kunskap, värderingar och erfarenheter som kan föra Sverige starkt vidare. Den investeringen är kanske den mest betydelsefulla för framtiden.</textBlock>
    <textBlock id="i-43a0a046739ac27c">Ingen kan säga hur världen ser ut om 40 år. Ni har viktiga frågor att både betänka och beakta. I era händer ligger såväl möjligheter som konsekvenser av beslut, inte minst när det gäller långsiktiga förändringar som sträcker sig vida utöver riksdagsår och mandatperioder. Om 40 år, i början av 2050-talet, är det som sagt andra personer som bär det uppdrag och det förtroende som ni nu bär. Låt oss därför tillsammans förbereda dem till ansvarstagande och initiativrika individer genom att ge dem både förmåga och kraft att verka i en omvärld i ständig förändring.</textBlock>
    <textBlock id="i-ce201017bbfafb72">Med dessa ord tillönskar jag er alla valda ombud för Sveriges folk kraft och visdom att föra vår nation vidare på dess resa mot morgondagen, detta med en både stark och gynnsam utveckling, en utveckling för Sverige och för alla de människor som bor, lever och verkar i vårt vackra land.</textBlock>
    <textBlock id="i-68dc67dd06d0a7dd">Jag förklarar härmed 2013/14 års riksmöte öppnat.</textBlock>
    <textBlock id="i-bb5ca641f07f7de6">2 § Regeringsförklaring</textBlock>
    <textBlock id="i-2e4142c382124250">Anf. 3 Statsminister FREDRIK REINFELDT (M):</textBlock>
    <textBlock id="i-07d8ef414946059f">Eders Majestäter, Eders Kungliga Högheter, herr talman, ledamöter av Sveriges riksdag! Slutet av sommaren och början av hösten har tyvärr inneburit en upptrappning av konfliktnivån i världen. Krigets Syrien och våldsamheterna i Egypten är en kraftfull påminnelse om människans sårbarhet inför det som vill ont och illa. Här i Sverige, från ett land som så länge haft fred, är det svårt att ta in den brutalitet som krig för med sig. Vi hör vad som sägs och vi ser bilderna, men att fullt ut förstå lidandet är för många av oss en nästan övermäktig uppgift. För andra svenskar är det en bärande del i deras liv; det var därför de sökte sig hit som flyktingar och blev ett med oss. Då som nu ska Sverige och solidaritet hänga samman.</textBlock>
    <textBlock id="i-a9f37742a6529caa">När vi tar in vår omvärld påminns vi också om Sveriges förtjänster – de möjligheter det innebär att få växa upp i ett land som har fred, en välutvecklad demokrati och god välfärd, ett land där alla, oavsett härkomst, religion, funktionshinder, kön, sexuell läggning eller könsöverskridande identitet, ses som människor med lika rättigheter och okränkbart värde.</textBlock>
    <textBlock id="i-a05ae5409fc782e1">Det finns också anledning att reflektera över hur omvärlden ser på oss. Trots att vi är ett litet land vänds många blickar hit. När USA:s president Barack Obama nyligen besökte oss diskuterade vi Sveriges ekonomi och hur vi stått emot krisen, hur mer av öppenhet och handel är bra för tillväxt i hela världen och ofta ökar motståndskraften mot kriser. Vår förmåga att förena en konkurrenskraftig tillväxtekonomi, framgångsrika företag och höga välfärdsambitioner med minskad klimatpåverkan väcker intresse.</textBlock>
    <textBlock id="i-0d06959c2b5bb6cd">I valet 2010 vann Alliansen – Moderaterna, Folkpartiet liberalerna, Centerpartiet och Kristdemokraterna – svenska folkets förtroende att fortsätta bära regeringsansvaret. Våra löften och ambitioner gäller alltjämt. Vi ska fortsätta att göra hela Sverige till ett bättre land att leva i för alla. Vi ska fortsätta att sätta jobben främst. Vi vill återupprätta arbetets värde och motverka utanförskap. Målet är full sysselsättning.</textBlock>
    <textBlock id="i-48b6783f9e3e9c42">Vårt land har byggts upp med en bred uppsättning värden, som frihet, trygghet, solidaritet, jämställdhet, öppenhet, gemenskap och strävsamhet. Regeringen värnar dessa värden och beståndsdelar. Vi lägger dessutom till nya pusselbitar. Vi vill göra ett bra land ännu bättre.</textBlock>
    <textBlock id="i-5134a0aac6149c2e">Regeringen tar ansvar för Sveriges ekonomi genom att värna de offentliga finanserna, genom en aktiv politik för att dämpa krisers och oroshärdars effekter på jobben, på välfärdens kärna och på hushållens ekonomier och genom ansvarsfullhet och måttfullhet i goda tider för att motverka överhettning och inflation – ständigt med en ödmjuk syn på politikens gränser i en globaliserad värld.</textBlock>
    <textBlock id="i-409b3cd09de5b4c4">Regeringen återupprättar arbetslinjen och kunskapslinjen, förbättrar villkoren för företagande och entreprenörskap samt utvecklar och tryggar välfärdens vård och omsorg. Regeringen ser till att Sverige är ett land som håller ihop, även om vi inte är utan prövningar; senvårens händelser i delar av våra storstadsområden förstärker oss i övertygelsen om att mer av sammanhållning är det som behövs.</textBlock>
    <textBlock id="i-6ceca4c9017bdf27">I regeringsförklaringen 2010 presenterade regeringen inriktningen för politiken och samarbetsformerna i riksdagen för den här mandatperioden. Detta gäller fortsatt.</textBlock>
    <textBlock id="i-0ba68860f4547f8b">Herr talman! Den globala finans- och skuldkrisen och dess konsekvenser har tyngt världsekonomin i fem år. Detta har under lång tid dämpat svensk ekonomi och arbetsmarknad. Den ekonomiska utvecklingen i omvärlden är fortsatt osäker. En återhämtning har svårt att få fäste.</textBlock>
    <textBlock id="i-791198d03db3e9ed">Sveriges ekonomi åtnjuter stort förtroende. Det gör den tack vare att vi har värnat ordning och reda i våra offentliga finanser. Vår offentliga skuld är låg och ligger på drygt hälften av genomsnittet i EU. Sveriges offentliga finanser tillhör de starkaste i Europa.</textBlock>
    <textBlock id="i-e02afff6f8b83068">Vår starka position ska användas till att ge stöd för en återhämtning. Samtidigt ska krisens effekter fortsatt motarbetas. Detta bör göras med en välavvägd och välriktad finanspolitik med tyngdpunkt på åtgärder som förbättrar de långsiktiga förutsättningarna för jobb och tillväxt. Det finanspolitiska ramverket ska bidra till att bibehålla förtroendet för sunda offentliga finanser. Utgiftstak och överskottsmål ska värnas.</textBlock>
    <textBlock id="i-1312fe515cb1665e">När arbetslösheten är hög och resursutnyttjandet lågt bör finanspolitiken ge stöd för jobb och återhämtning. En alltför snabb återgång till överskott riskerar att leda till att en återhämtning bryts, med en försämrad utveckling på arbetsmarknaden som följd. För att säkra en stabil utveckling och lägre arbetslöshet är det rimligt att återvända till ett sparande om 1 procent av bnp först när resursutnyttjandet närmat sig balans. Detta väntas enligt våra prognoser ske först 2017.</textBlock>
    <textBlock id="i-bbd3c2846f7c5dcc">Herr talman! I en utdragen lågkonjunktur med svag efterfrågan går vi fram med en expansiv politik. Åtgärderna stöttar ekonomin och jobben samtidigt som de gör vår ekonomi mer konkurrenskraftig och långsiktigt mer hållbar. Vi ska inte sitta med armarna i kors och vänta på att jobben ska komma eller bygga vår politik på kortsiktiga och illa genomtänkta åtgärder som riskerar att försämra förutsättningar för en stark och uthållig utveckling.</textBlock>
    <textBlock id="i-6c5d75f61e7dfbec">Under krisåren har regeringen gjort satsningar som få andra länder i Europa haft möjlighet till. Vi har satsat på forskning och innovation. Vi har investerat i infrastruktur. Vi har tillfört resurser till och förbättrat verksamheterna i välfärden. Vi har stärkt rättsväsendet. Vi har gjort insatser för att stärka skyddsnätet för människor och familjer med svag ekonomi.</textBlock>
    <textBlock id="i-7e4deb2caed9e9b0">Samtidigt har utgifterna för bland annat kortvariga sjukskrivningar ökat. Detta bidrar till att utrymmet för utgiftsreformer under utgiftstaket är mycket begränsat 2014. Huvuddelen av satsningarna för att stötta ekonomin och jobben bör därför ligga på inkomstsidan.</textBlock>
    <textBlock id="i-6edcbc09aebac95e">Regeringen avser att föreslå en förstärkning av jobbskatteavdraget. Det ger mer kvar av lönen och stärker hushållens ekonomi samt konsumtion av varor och tjänster. På så vis stöttas en återhämtning samtidigt som drivkrafterna till arbete stärks varaktigt. När enskilda och familjer får behålla mer av sin lön ökar också deras frihet.</textBlock>
    <textBlock id="i-b3335ab838475366">För att stärka drivkrafterna för utbildning, utökad arbetstid och viljan att ta på sig ökat ansvar kommer även en höjning av brytpunkten för uttag av statlig inkomstskatt att föreslås. Det ger drygt en miljon människor sänkt statlig inkomstskatt.</textBlock>
    <textBlock id="i-b50140f230473465">Alltför många unga har svårt att komma in på arbetsmarknaden. Det behövs nya och bredare vägar för unga in i arbetslivet.</textBlock>
    <textBlock id="i-6b3da8cea8600241">Här har hela samhället ett ansvar. Regeringen tog därför hösten 2011 initiativ till ett trepartssamtal med arbetsmarknadens parter.</textBlock>
    <textBlock id="i-a6f5075ba6de4364">Avgörande steg för nya och bredare vägar till arbete har tagits inom ramen för dessa trepartssamtal. De branschvisa avtal om yrkesintroduktion som arbetsmarknadens parter har tecknat innebär ett större inslag av arbetsplatsförlagt lärande. Det kommer att ge fler unga en möjlighet att etablera sig på arbetsmarknaden. Fler avtal väntas komma till.</textBlock>
    <textBlock id="i-555783dad2f84124">För att stödja denna utveckling kommer regeringen att föreslå ett ekonomiskt stöd till arbetsgivare. En större satsning görs också på den gymnasiala lärlingsutbildningen. Dessutom kommer regeringen att stärka de gymnasiala yrkesprogrammen.</textBlock>
    <textBlock id="i-0acacc9d41f105c9">Regeringens åtgärder förväntas korta vägen mellan utbildning och arbete. På så sätt ökar ungas chanser att få jobb.</textBlock>
    <textBlock id="i-ec319db877e08308">Viktiga steg har tagits av arbetsmarknadens parter i dessa trepartssamtal. Därför vill regeringen tillmötesgå önskemålet om att slopa differentieringen av den avgift som a-kassorna betalar in. Därigenom kommer över två miljoner medlemmar i a-kassorna att få en sänkning av avgiften och fler kan gå med i en a-kassa.</textBlock>
    <textBlock id="i-31c57b6606b2af61">Regeringen avser även, som ett resultat av trepartssamtalen, att föreslå ett statligt stöd för korttidsarbete vid allvarliga kriser och åtgärder som stärker omställningsförmåga på arbetsmarknaden. Det behöver bli enklare att fylla på med kunskap och kompetens mitt i livet.</textBlock>
    <textBlock id="i-03025288e450ff43">Regeringen har tidigare halverat socialavgifterna för unga under 26 år, detta för att sänka trösklarna till arbetsmarknaden. Lättnaden förändras och inriktas nu tydligare till dem under 23 år, detta eftersom många unga som ska träda in på arbetsmarknaden efter avslutade gymnasiestudier har svårare att få ett arbete.</textBlock>
    <textBlock id="i-9045a3d50633a7e3">Ungas förutsättningar att komma in på arbetsmarknaden är mycket olika. Därför är det viktigt att arbetsförmedlarna gör en individuell behovsbedömning. De som bedöms löpa störst risk att hamna i långtidsarbetslöshet kan få individuell hjälp från dag ett. Regeringen satsar på fler arbetsförmedlare för ungdomar. På så sätt ges bättre förutsättningar för att motverka att unga fastnar i längre arbetslöshet.</textBlock>
    <textBlock id="i-b4bc47eb4f76c50c">Många utrikes födda har svårt att etablera sig på arbetsmarknaden. Det gäller i synnerhet dem som kommit till Sverige från länder utanför Europa.</textBlock>
    <textBlock id="i-ce0ff443e3a89b60">Etableringsprocessen behöver utvecklas. Regeringen föreslår därför förändringar som syftar till att nyanlända snabbare ska kunna bosätta sig i en kommun och där få rätt stöd för att kunna lära sig svenska och etablera sig på arbetsmarknaden.</textBlock>
    <textBlock id="i-d63e7589adff26f0">För att stödja kommuner som tar ansvar genom att ta emot nyanlända kommer ersättningssystemen till kommunerna att förändras.</textBlock>
    <textBlock id="i-dd083b3e516a48de">Kunskaperna i svenska språket för nyanlända elever behöver förbättras. Fortsatta satsningar i huvudsak riktade mot bristyrken bör göras för att underlätta för utrikes födda akademikers inträde på arbetsmarknaden på rätt kompetensnivå.</textBlock>
    <textBlock id="i-24708b75701830ca">Nystartszoner är ett ytterligare verktyg för att förbättra integrationen genom att minska utanförskapet i de områden där högst andel personer saknar sysselsättning, har låg utbildning och får långvarigt försörjningsstöd. Internationella erfarenheter visar att nystartszoner i kombination med andra åtgärder kan ha positiva effekter. Effekterna ligger främst i ekonomisk aktivitet vad gäller företagsetableringar.</textBlock>
    <textBlock id="i-004f29bae660797c">Herr talman! Utbildning är centralt både för den enskilde och för samhället i stort. En likvärdig och kunskapsfokuserad skola möjliggör en konkurrenskraftig ekonomi och ett samhälle som håller samman. Skolan ska ge alla den kunskap och bildning som krävs för att komma in på arbetsmarknaden, för fortsatta studier och för att delta i samhället.</textBlock>
    <textBlock id="i-f1f2716d015d1a3d">I många avseenden fungerar det svenska utbildningssystemet bra. Men för att öka kunskaperna och likvärdigheten behöver mer göras. Elevernas läs- och skrivförmåga behöver förbättras. En trygg skolmiljö och studiero är viktigt. Vi avsätter medel till frivillig sommarskola för främst de elever i årskurserna 6–9 som riskerar att inte klara kunskapskraven.</textBlock>
    <textBlock id="i-dedb2aaa3018a0d0">Sverige har bra lärare. Det ska löna sig att vara en bra lärare och att bli en bättre lärare. Karriärutvecklingsreformen för lärare förstärks och Lärarlyftet förlängs. Regeringen vill också möjliggöra för lärarna att lägga mer av sin tid på undervisning.</textBlock>
    <textBlock id="i-2c6a940cc827224d">För att upprätthålla och förstärka Sveriges konkurrenskraft krävs ett dynamiskt näringsliv i hela landet. Hindren för att starta, driva och utveckla företag ska därför vara så få och låga som möjligt.</textBlock>
    <textBlock id="i-53f3baafd4656d29">Skattelättnader görs för företag som sysslar med forskning och utveckling. I syfte att ytterligare förbättra för de mindre företagen förstärks nedsättningen av egenavgifterna.</textBlock>
    <textBlock id="i-69ec28a804797e25">Mer kommer att göras för att minska de administrativa hindren och bördorna. Det ska vara enkelt för företagen att göra rätt.</textBlock>
    <textBlock id="i-f1354abf98304781">Det är viktigt att understödja utvecklingskraften i hela vårt land. Regeringen kommer att presentera de kommande sju årens omfattning och inriktning för den svenska sammanhållningspolitiken och för landsbygdsprogrammet. Insatser för miljö, jobb, entreprenörskap och hållbar tillväxt kommer fortsatt att prioriteras.</textBlock>
    <textBlock id="i-31e6071d9e3c8581">En väl fungerande bostadsmarknad och infrastruktur är en förutsättning för god ekonomisk tillväxt. Detta är en särskild utmaning i storstadsområdena.</textBlock>
    <textBlock id="i-b8a4af50736ebed8">Arbetet med att förenkla nyproduktion av bostäder och planprocessen fortsätter. Regler och krav som hindrar byggande förändras eller tas bort.</textBlock>
    <textBlock id="i-d26f072249b72bed">Ett väl fungerande rättsväsen är en viktig förutsättning för att befolkningen ska känna trygghet. Regeringen har därför genom stora resurstillskott kraftigt förstärkt rättsväsendets kapacitet. Trots detta fungerar det inte i alla delar tillräckligt effektivt. Fler brott måste förebyggas och fler brott klaras upp. Detta gäller särskilt stölder, bedrägerier och andra brott som drabbar människor i vardagen.</textBlock>
    <textBlock id="i-b9016be4511ba13d">Regeringen ser behov av ytterligare åtgärder som tydliggör att samhället ser allvarligt på våldsbrottslighet.</textBlock>
    <textBlock id="i-b50158adc074f2a6">Regeringen bedriver ett kontinuerligt arbete för att stärka insatserna mot våld i nära relationer. Som en del i detta arbete föreslår regeringen en permanent förstärkning av resurserna till landets kvinnojourer.</textBlock>
    <textBlock id="i-15a1faddef139746">Ett rikt och varierat kulturutbud är viktigt. Förberedelser görs för att åstadkomma en renovering och ombyggnad av Kungliga Operan i Stockholm. På detta sätt kan huset göras mer öppet och tillgängligt för publik och allmänhet, och den konstnärliga verksamheten kan utvecklas.</textBlock>
    <textBlock id="i-dbea10bddc086821">Sverige ska driva ett ambitiöst miljö-, energi- och klimatarbete. Senare i september presenterar FN:s klimatpanel första delen av sin femte forskningsrapport här i Stockholm. Den blir en viktig påminnelse om allvaret i klimathotet och behovet av att minska världens utsläpp av klimatgaser. Avgörande för detta är att de stora utsläppsländerna reducerar sina utsläpp. Sverige fortsätter arbetet för att driva klimatförhandlingarna framåt. EU ska agera kraftfullt och konstruktivt för att åstadkomma ett globalt klimatavtal.</textBlock>
    <textBlock id="i-d3db18b654b0be8a">Regeringen avser att föreslå ett antal nya insatser för att skydda vårt klimat och vår miljö. För att bidra till att uppnå miljökvalitetsmålet Giftfri miljö avsätter regeringen ytterligare resurser till satsningen Giftfri vardag. Regeringen avser dessutom att återkomma till riksdagen med den fortsatta inriktningen på den svenska kemikaliepolitiken.</textBlock>
    <textBlock id="i-d0bb2e2b9d50884e">För att stimulera användningen av biodrivmedel avser regeringen att införa ett kvotpliktssystem för biodrivmedel. Nedsättningen av förmånsvärdet för vissa miljöbilar förlängs med tre år från och med 2014.</textBlock>
    <textBlock id="i-ac7cb1220fa7e154">I ett välfärdssamhälle ska alla invånare erbjudas god tillgång till hälso- och sjukvård samt omsorg av hög kvalitet. Regeringens stora patientsäkerhets-, psykiatri- och tillgänglighetssatsningar fortsätter. Vi fortsätter att satsa på höjd kvalitet och effektivitet i sjukvården, bland annat genom en flerårig satsning på vård för personer med kroniska sjukdomar.</textBlock>
    <textBlock id="i-2f1ee74d6a7179dd">I Sverige kombineras en konkurrenskraftig ekonomi med ett samhälle som håller ihop. För att värna sammanhållningen och se till att ökat välstånd kommer fler till del kommer regeringen att föreslå insatser till familjer och pensionärer. För att nå fram till de barnfamiljer som har mycket små marginaler höjer regeringen det särskilda bidraget i bostadsbidraget. För att bidra till att bryta utanförskap införs en fritidspeng så att barn som finns i hushåll i ekonomisk utsatthet ska få bättre tillgång till kontinuerliga fritidsaktiviteter.</textBlock>
    <textBlock id="i-656eeb1eee25b000">Regeringens politik syftar till att människor ska känna att Sverige är ett bra och tryggt land att åldras i. Tack vare en ansvarsfull ekonomisk politik med en tydlig arbetslinje kan regeringen fortsätta att sänka skatten för landets pensionärer med tyngdpunkt på dem med små ekonomiska marginaler. Tillskottet till pensionärerna bidrar dessutom till att skjuta in energi i den svenska ekonomin.</textBlock>
    <textBlock id="i-41d7d46ac44274fa">Herr talman! Sverige ska vara en aktiv del av ett starkt, enat och öppet Europa – ett Europa som går stärkt ur den ekonomiska krisen och som bättre kan hävda sina intressen på den internationella arenan. För detta krävs fortsatta reformer för att uppnå sundare offentliga finanser, förbättrad konkurrenskraft och skärpt tillsyn av banker. Detta kommer regeringen även fortsatt att framföra i diskussionen om en kommande bankunion samt ett fördjupat ekonomiskt och finanspolitiskt samarbete.</textBlock>
    <textBlock id="i-70e8027a5b49da13">Europiska unionen vilar på demokrati och respekt för mänskliga rättigheter. Nästa år går vi in på det 20:e året av svenskt EU-medlemskap. Det är ett bra tillfälle att påminna om de fördelar som vårt EU-medlemskap innebär: tillgång till världens största enhetliga marknad som konsument eller producent och möjligheten att studera, resa eller arbeta i något av EU:s 28 medlemsländer. Men det är också en enastående möjlighet för Sverige att gemensamt med andra länder i Europa möta de stora utmaningar som vi står inför.</textBlock>
    <textBlock id="i-8473f8f5e79a8bdc">De allra tätaste banden har vi med våra grannar. Gemenskapen i Norden har djupa rötter. Sverige är under 2013 ordförande i Nordiska ministerrådet. Vi prioriterar arbetet med ungas utanförskap, Nordens konkurrenskraft, demografi och miljö.</textBlock>
    <textBlock id="i-a41ad04b02e5f779">Sveriges utrikespolitik bygger på en bred samsyn i Sveriges riksdag kring de värden som ligger till grund för FN:s deklaration och Europarådets konvention om de mänskliga rättigheterna.</textBlock>
    <textBlock id="i-3ea90b230a7bfe08">Vår säkerhetspolitik utformas i brett samförstånd. Den säkerhetspolitiska linjen ligger fast. Det är klart att Sverige inte kommer att förhålla sig passivt om en katastrof eller ett angrepp skulle drabba ett annat medlemsland i Europeiska unionen eller ett annat nordiskt land. I detta ligger också en förväntan om att dessa länder agerar på samma sätt om Sverige drabbas.</textBlock>
    <textBlock id="i-9c06f42c23f37ff3">Situationen i Mellanöstern fortsätter att förvärras. I Syrien råder ett brutalt inbördeskrig. Vi fördömer i starkaste möjliga ordalag allt användande av kemiska stridsmedel. De som är skyldiga måste ställas till svars.</textBlock>
    <textBlock id="i-ad716fa72e0d108a">Regeringen anser att allvarliga frågor som rör internationell fred och säkerhet, som krisen i Syrien, ska hanteras av FN. Långsiktigt kan krisen bara lösas med politiska medel. Sverige ska fortsatt bidra till att stödja de drabbade genom ett ambitiöst humanitärt bistånd men också när människor flyr till Sverige.</textBlock>
    <textBlock id="i-bd567c06142b39de">Sverige ska ha ett generöst och effektivt bistånd. Inför 2014 fastställs Sveriges bistånd till att motsvara 1 procent av bni.</textBlock>
    <textBlock id="i-6573cb5a961ea546">Vårt engagemang för att Israel och ett Palestina ska kunna leva fredligt sida vid sida fortsätter. Vi stöder de återupptagna fredssamtalen och uppmanar bägge parter att avstå från provokationer som kan äventyra fredsprocessen.</textBlock>
    <textBlock id="i-c11117fc9001c47b">Regeringen avser att under hösten återkomma till riksdagen med förslag om den fortsatta övergången från stridande till stödjande insatser i Afghanistan. Sveriges stöd till fred och utveckling i Afghanistan är omfattande och långsiktigt. Afghanistan är i dag den största mottagaren av svenskt utvecklingsbistånd.</textBlock>
    <textBlock id="i-d970bb733b0e90f8">Utmaningarna i vårt östra grannskap består. Inskränkningarna i oppositionens möjligheter att verka i flera av dessa länder är oroväckande liksom påtryckningarna utifrån mot vissa av länderna på grund av deras vilja till närmare relationer med EU. Men svårigheterna ändrar inte på det faktum att det är ett starkt svenskt intresse att utveckla och förstärka Europeiska unionens politik för länderna i det östliga partnerskapet.</textBlock>
    <textBlock id="i-e6c26f330d90f50a">Sverige ska vara en stark röst för en öppen union som är beredd att ta emot nya medlemmar. Vi välkomnar Kroatien som EU:s 28:e medlemsland och stöder Turkiet i deras förhandlingar om medlemskap. Vi gläder oss också åt att beslut om förhandlingsstart nu har fattats för Serbien och Montenegro.</textBlock>
    <textBlock id="i-69ce19891f4598f8">Herr talman! Goda samhällen byggs inte bara med lagar utan också med förtroende och tillit utifrån realistiska förväntningar. Sverige har tillsammans med bland andra våra nordiska grannar stort förtroende och stor tillit jämfört med de flesta andra länder.</textBlock>
    <textBlock id="i-08468a9c4153f95e">I civilsamhällets gemenskaper vävs band av tillit mellan människor och grupper. Vår gemensamma välfärd och våra demokratiska institutioner bidrar också till sammanhållning och tillit.</textBlock>
    <textBlock id="i-2355cac11dda38f6">Vi har traditioner att vara stolta över, värdesätta och värna, såsom att politiker i hög grad håller vad de har lovat inför val. Det är något som gör att människor kan förvänta sig att den politik som i val har getts förtroende och inflytande också faktiskt genomförs. Väljarna ska kunna veta vad de kan välja mellan och få det som de väljer.</textBlock>
    <textBlock id="i-d47b47dec3ee74aa">Här i riksdagen har vi en tradition av förhandling, ärligt spel och samarbete. Vi vinnlägger oss om att få den demokratiska processen att fungera smidigt och för att svenska folkets i val uttryckta vilja ska avspeglas vid regeringsbildning och få avtryck i politiken. Vi söker brett samförstånd och står fast vid gjorda uppgörelser.</textBlock>
    <textBlock id="i-0fd5d6baeef34946">Riksdagsarbetet och budgethanteringen bygger på lagar som har stiftats i brett samförstånd men också på traditioner och praxis. Det är viktigt. Tillit och respekt betyder ofta lika mycket som stiftad lag.</textBlock>
    <textBlock id="i-e5d0a44749e783f5">Förtroende och tillit bidrar också till högt valdeltagande. Det kan bidra till att väljare gör val utifrån andra motiv än missnöje. Förtroende och tillit är därför några av den svenska demokratins viktigaste grundpelare. Det åligger därför oss politiker att vara ansvarsfulla och inte lova mer än vi kan hålla – och sedan hålla vad vi lovar.</textBlock>
    <textBlock id="i-2638ad3ede4c59e1">Alliansregeringen fick i valet 2006 förtroendet att genomföra den politik som de fyra partierna gemensamt hade presenterat för väljarna före valet. Inför valet 2010 kunde vi redovisa att vi hade genomfört det vi hade lovat. I valet 2010 fick våra partier återigen förtroende att genomföra en bred reformagenda.</textBlock>
    <textBlock id="i-cfd46e1dcc3f621a">I och med höstens budgetproposition, som läggs på riksdagens bord i morgon, kommer ytterligare löften och ambitioner att kunna bockas av. I samband med valet nästa höst kan medborgarna utvärdera regeringens arbete och se att vi har genomfört det vi har lovat. Så värnar vi den tillit och det förtroende som hör till Sveriges största tillgångar.</textBlock>
    <textBlock id="i-9575ed97884469cb">Herr talman! I två val har Alliansen sökt och fått väljarnas förtroende att göra hela Sverige till ett bättre land att leva i för alla. Mycket har uträttats under de år som vi har burit regeringsansvar. Men allt i Sverige är inte bra. Det kommer att finnas mycket kvar att göra under åren framöver.</textBlock>
    <textBlock id="i-fe91518e93a79525">Finanspolitiken kommer fortsatt att behöva säkra en stabil återhämtning. Den utdragna lågkonjunkturen riskerar att förstärka utmaningarna med att få fler i arbete, inte minst vad gäller utrikes födda och unga. Vi har en tilltagande internationell konkurrens om investeringar och jobb. Även om antalet sysselsatta i dag är högre än vid finanskrisens utbrott och 200 000 fler än 2006 behöver arbetet med att nå full sysselsättning därför fortsätta.</textBlock>
    <textBlock id="i-a4282f97bcb16681">Jobb ger välstånd, som i sin tur ger möjlighet till välfärd. Men de demografiska utmaningarna med en åldrande befolkning ställer krav på vår välfärdsmodell, som bygger på att de som arbetar inte är för få i förhållande till dem som inte arbetar. Och med allt längre liv får vi fler livsfaser. Det kan bli vanligare att vara kvar i arbetslivet även efter den ålder då man tidigare förväntades vara heltidspensionär, men kanske i ett annat yrke eller med andra arbetsuppgifter och i en annan omfattning. Samtidigt är förutsättningarna för ett längre arbetsliv inte lika för alla yrken.</textBlock>
    <textBlock id="i-7213bb0cf6388722">Tempot i dagens arbetsliv är ofta väldigt högt. Därför bör vi bli mer öppna för att byta yrke mitt i livet. Vi behöver underlätta en sådan omställning. Samhället som helhet har här en stor utmaning att hantera.</textBlock>
    <textBlock id="i-de785817f562c7fd">Världens mest jämställda land är ännu för ojämställt. Ännu tjänar kvinnor mindre än män. Ännu flyr kvinnor till jourer för beskydd, och ännu går pojkar ut från våra skolor med mindre kunskaper än flickor. Vi har mer att göra för att uppnå lika möjligheter till lika lön, lika stor frihet från våld och lika mycket kunskaper till varje elev.</textBlock>
    <textBlock id="i-9aacabbeae417ae7">Den globala klimatutmaningen kommer att kräva fortsatta ansträngningar. Vi behöver förstärka vårt innovations- och entreprenörsklimat, och skolreformerna behöver vårdas och utvecklas.</textBlock>
    <textBlock id="i-00707862065c6fbe">För att klara dessa framtida utmaningar behövs en ansvarsfull och framtidsinriktad politik. Vi behöver rusta och förbereda oss. Det gör vi bäst genom att fortsätta att ta steg för att modernisera vår svenska modell byggd på arbete, kunskap, entreprenörskap, välfärd och sammanhållning.</textBlock>
    <textBlock id="i-3bae8a73533da1a7">Så kan vi se på framtiden med tillförsikt och förhoppning. Så kan vi göra hela Sverige till ett ännu bättre land för alla.</textBlock>
  </contentBlock>
  <contentBlock page="0" id="i-bdea08249b901f5f">
    <textBlock id="i-81be571bb8add1c1">Herr talman! Till sist vill jag anmäla förändringar i regeringens sammansättning. Jag har i dag beslutat om följande ändringar: Gunilla Carlsson har entledigats som statsråd. Hillevi Engström har entledigats som chef för Arbetsmarknadsdepartementet och i stället förordnats som biståndsminister i Utrikesdepartementet. Elisabeth Svantesson har förordnats som statsråd och chef för Arbetsmarknadsdepartementet.</textBlock>
  </contentBlock>
  <contentBlock page="0" id="i-7e988ab27acf348b">
    <textBlock id="i-82254d58174c26ec">3 § Ceremonin avslutades kl. 15.00.</textBlock>
    <textBlock id="i-34f94cbde451efd4">Bilaga</textBlock>
  </contentBlock>
  <contentBlock page="0" id="i-ef6cc8183fea9fd0">
    <textBlock id="i-7bf3ee9ffb56d89f">Lord Willobies welcome home</textBlock>
  </contentBlock>
  <contentBlock page="0" id="i-505dcbeca2522f2b">
    <textBlock id="i-d50aa272c63bc8cf">Kungssången</textBlock>
  </contentBlock>
  <contentBlock page="0" id="i-2e0dda7a8f9bb69c">
    <textBlock id="i-635ec68113bb871e">En sångarsaga</textBlock>
  </contentBlock>
  <contentBlock page="0" id="i-233a1aeb10e2537b">
    <textBlock id="i-52bd4bd962b42f8b">Fanfar</textBlock>
  </contentBlock>
  <contentBlock page="0" id="i-db7ffd48ea96b217">
    <textBlock id="i-652cee4549e287ce">I ungdomen</textBlock>
  </contentBlock>
  <contentBlock page="0" id="i-bb69c99438435fb5">
    <textBlock id="i-3180b535ab447c37">Strövtåg i hembygden</textBlock>
  </contentBlock>
  <contentBlock page="0" id="i-b8dbfb3fafc758e7">
    <textBlock id="i-5cc91ea81061e67a">Nationalsången</textBlock>
  </contentBlock>
  <contentBlock page="0" id="i-08fff2cfac2b125f">
    <textBlock id="i-faf5c088d7417612">Grande Marche</textBlock>
  </contentBlock>
  <contentBlock page="0" id="i-c1a99a5d576b0a2b">
    <textBlock id="i-709d731e92cbb3c8">Riksplan:</textBlock>
  </contentBlock>
  <contentBlock page="0" id="i-3494fc242bd32d8f">
    <textBlock id="i-488cfe2730c00893">Trapphallen:</textBlock>
  </contentBlock>
  <contentBlock page="0" id="i-3c1f42488f736178">
    <textBlock id="i-142cdfbb73350460">Plenisalen:</textBlock>
  </contentBlock>
</protocol>
