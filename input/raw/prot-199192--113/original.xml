<protocol id="prot-199192--113">
  <contentBlock page="0" id="i-ad56223a1ddae37d">
    <textBlock id="i-d10a4ede16ebdc36">1 §  Svar på fråga 1991/92:184 om biståndet till</textBlock>
    <textBlock id="i-bb6b9bbb3ed627b6">Baltikum</textBlock>
  </contentBlock>
  <contentBlock page="0" id="i-7ef98eb1692cdf29">
    <textBlock id="i-57797c395f33b6c1">Anf. 1  Utrikesminister MARGARETHA AF</textBlock>
    <textBlock id="i-d82198e5a829d4b0">UGGLAS (m):</textBlock>
  </contentBlock>
  <contentBlock page="0" id="i-21a48416edbecd55">
    <textBlock id="i-a367b9c343717b5a">Herr talman! Pär Granstedt har frågat mig om jag är beredd att överväga en svensk insats för att stödja ett program för isolering av bostäder och andra byggnader i Baltikum.</textBlock>
  </contentBlock>
  <contentBlock page="0" id="i-32c42b753e3053a0">
    <textBlock id="i-78e9d7a4966cac24">Energihushållningen i de baltiska staterna är undermålig och behoven av bränsleimport är betydande. I planekonomin var energipriserna extremt låga, och det saknades därför helt incitament att energispara, vilket fått konsekvenser också för miljön.</textBlock>
  </contentBlock>
  <contentBlock page="0" id="i-40a6e1513dec4cf5">
    <textBlock id="i-c9f6f0b9640c6ed9">De baltiska regeringarna har hittills varit upptagna med att klara försörjningen på kort sikt. I vintras blev det aktuellt för Sverige att bistå ester och letter med bränslehjälp i form av oljeleveranser till ett värde av 14 milj.kr.</textBlock>
  </contentBlock>
  <contentBlock page="0" id="i-5cc90a530054d26c">
    <textBlock id="i-938d35088f015bd7">Energiförsörjningen är central för det pågående struktur- och reformarbetet i Baltikum. En omstrukturering av energisektorn är nödvändig för att komma till rätta med resursslöseriet. Det viktigaste i särklass är att införa realistiska energipriser. Konkreta åtgärder för att effektivisera energiutnyttjandet kan också få stor effekt.</textBlock>
  </contentBlock>
  <contentBlock page="0" id="i-bb45ee9f3f0ac7bf">
    <textBlock id="i-f0e58cde16ee9140">Biståndsmyndigheten BITS har finansierat ett antal projekt för att främja energibesparing i Baltikum.</textBlock>
    <textBlock id="i-e1cf0c782384ee9f">Ett av projekten omfattar stöd till den strategiska planeringen av energisektorn genom finansiering av en rådgivare knuten till det estniska energiministeriet.</textBlock>
  </contentBlock>
  <contentBlock page="0" id="i-bdc8887cd9bb89a0">
    <textBlock id="i-0d6bd2c9de2c4663">Expertens uppgift är bl.a. att undersöka och föreslå besparingsmöjligheter. Bristen på finansiella resurser gör det nödvändigt att koncentrera insatserna på småskaliga projekt med ett stort inslag av självverksamhet. Befolkningen måste själv delta i arbetet på att isolera sina bostäder.</textBlock>
  </contentBlock>
  <contentBlock page="0" id="i-9e8cc274d1c513de">
    <textBlock id="i-6bd4825d2b7c1f3e">BITS har finansierat både en demonstration av energibesparingspotential och utvecklandet av kunskap om hur energibesparing kan göras i estländska flerfamiljshus och i fjärrvärmesystem.</textBlock>
    <textBlock id="i-de45fd02cf18e2c9">Val av besparingsåtgärder beror på kostnadseffektivitet och Estlands möjligheter att bekosta dem.</textBlock>
  </contentBlock>
  <contentBlock page="0" id="i-4c06fb591bb694ce">
    <textBlock id="i-1083cca8de890b3f">Den stora besparingspotentialen i uppvärmning av bostäder och liknande byggnader är en strategisk möjlighet för att minska energianvändningen, spara utländsk valuta och minska den negativa inverkan på miljön.</textBlock>
  </contentBlock>
  <contentBlock page="0" id="i-3d61d2fda87bee26">
    <textBlock id="i-09fd679a47b5fa5a">Arbetsmarknadsdepartementet fattade den 5 mars beslut om att bedriva en tvåårig försöksverksamhet där svenska arbetslösa tekniker och ekonomer ges beredskapsarbete i Estland för att åstadkomma produktivitetshöjande insatser. Förra söndagen reste en första grupp om 22 personer till Estland.</textBlock>
    <textBlock id="i-5f5a122b3c42e424">Kostnaden för detta projekt beräknas till 10</textBlock>
    <textBlock id="i-a2abeae535b79810">milj.kr., och medel tas i anspråk från anslaget för arbetsmarknadspolitiska åtgärder.</textBlock>
  </contentBlock>
  <contentBlock page="0" id="i-b06cdd2d9d3475f6">
    <textBlock id="i-5577d0e588f04e92">Herr talman! Det är vår uppfattning att de medel som avsatts till stöd för Baltikum mest effektivt utnyttjas om vi kan bidra till kunskapsöverföring inom centrala områden som exempelvis energisektorn. Det får en bred och långvarig genomslagskraft. Vi är också övertygade om att svenskt industriellt kunnande och kapacitet på sikt kan komma att spela en viktig roll i genomförandet av energisparprogram.</textBlock>
  </contentBlock>
  <contentBlock page="0" id="i-da33b1eb61e55d42">
    <textBlock id="i-002236ec444a7e00">Anf. 2  PÄR GRANSTEDT (c):</textBlock>
  </contentBlock>
  <contentBlock page="0" id="i-3fddf340fcb3b643">
    <textBlock id="i-275903934828a301">Herr talman! Jag vill tacka utrikesministern för svaret på min interpellation. Det gav en intressant och bra redovisning av de många svenska aktiviteter som finns i det här området. Jag noterar också att utrikesministern tillmäter energisektorn och energisparandet stor vikt när det gäller situationen i Baltikum. Vi delar uppenbarligen en mycket likartad syn på detta.</textBlock>
  </contentBlock>
  <contentBlock page="0" id="i-f45f84d2e8b5f205">
    <textBlock id="i-452cd4cf2fc9f938">I min interpellation försökte jag föra fram en insats av bredare och större omfattning än vad som kanske har varit möjlig inom nu gällande ramar.</textBlock>
    <textBlock id="i-472761808f10f58e">Som antyds i utrikesministerns svar är värmehushållning kanske ett av de viktigaste områdena när man skall komma till rätta med försörjningsmässiga, ekonomiska och miljömässiga problem i de baltiska staterna. Man har en undermålig isoleringsgrad. Uppvärmningssystemet är oerhört ineffektivt. Om man är nära värmekällan i fjärrvärmesystemet har man det mycket varmt, men om man befinner sig i periferin har man nästan ingen värme alls. Man måste elda så att det åtminstone blir drägligt utmed större delen av ledningens längd, om man har något att elda med.</textBlock>
    <textBlock id="i-4bc8e3ca15829e6b">Det är bara ett exempel på den typ av svårigheter man har.</textBlock>
  </contentBlock>
  <contentBlock page="0" id="i-76d923d28231f147">
    <textBlock id="i-cd8c245261a2bfd6">Det är bra med den här typen av mera begränsade insatser som utrikesministern redovisade. Det gäller rådgivning, att man uppmuntrar esterna att själva isolera sina bostäder, att man genomför kunskapsöverföring m.m. Med dessa insatser kommer situationen i Baltikum nästa vinter att vara ungefär som situationen den här vintern. Vi kan dock inte vara övertygade om att nästa vinter blir lika mild. Om det blir en normal vinter i Baltikum nästa gång blir svårigheterna mycket stora.</textBlock>
  </contentBlock>
  <contentBlock page="0" id="i-aef03011f69b09b2">
    <textBlock id="i-4b127572d8aa6a73">De insatser som vi och andra behöver göra för att hjälpa de baltiska staterna att klara akuta försörjningsproblem på värmesidan kan bli ganska stora. Det finns därför anledning att fråga sig om vi inte borde försöka hitta ett sätt att få till stånd en betydligt bredare och snabbare insats för att råda bot på de värsta värmehålen i de baltiska staternas energisystem.</textBlock>
  </contentBlock>
  <contentBlock page="0" id="i-de5768f680825e80">
    <textBlock id="i-cb075718e45de924">Det är en slump att samtidigt som det finns behov av mycket stora insatser på det här området i</textBlock>
    <textBlock id="i-d209819d9545dc02">Baltikum har vi en stark överkapacitet inom vår byggnadsindustri, med arbetslöshet, konkurser m.m. som följd. Jag hör, herr talman, inte till dem som tycker att man skall anpassa bistånd till det svenska näringslivets behov. Men i just det här fallet råkar det sammanfalla. Det finns mycket stora behov i Baltikum samtidigt som det finns en stor överkapacitet i Sverige. Det borde därför finnas ett intresse att på allvar överväga om man inte kan gifta ihop de här behoven på något sätt.</textBlock>
  </contentBlock>
  <contentBlock page="0" id="i-7044df741a2bf2d0">
    <textBlock id="i-8ccfcdb183aa7d8c">Det innebär kanske att man måste gå över gränserna mellan politikområdena. Av långvarig erfarenhet vet jag att det är oerhört svårt. Det handlar dels om bistånd, dels om något som man kan kalla för arbetsmarknadsåtgärder eller industripolitiska åtgärder i Sverige. Jag tycker dock att man allvarligt borde överväga det.</textBlock>
  </contentBlock>
  <contentBlock page="0" id="i-9c145d366b135519">
    <textBlock id="i-1aa6cc30c6bbb5d8">Det är riktigt att man bör uppmuntra människorna i de baltiska staterna att göra så stora insatser som möjligt själva. Vi måste ändå vara realistiska och inse att det går kanske bra att få ester, letter och litauer att isolera sina egna bostäder i de områden där de har egna bostäder, småhusområden, på landet osv. I de stora hittills statligt ägda bostadsområdena i de större städerna i Baltikum där man har stora fjärrvärmesystem kommer inte mycket att hända i den vägen. Där krävs stora samlade insatser.</textBlock>
  </contentBlock>
  <contentBlock page="0" id="i-ad795d3ee35030e4">
    <textBlock id="i-af78202167efa791">Med min interpellation har jag försökt att åtminstone väcka tanken att man skulle kunna kombinera de interna svenska arbetsmarknads- och industripolitiska intressena med behov av långsiktigt verkande insatser på energiområdet i</textBlock>
    <textBlock id="i-d20727300d25559b">Baltikum. Det finns en liten öppning i slutet av utrikesministerns svar. Det sägs att den svenska industrin långsiktigt skulle kunna göra insatser på det här området. Kan man tänka sig att inom regeringen överväga om man kan hitta former som gör att dessa insatser inte behöver ligga så väldigt långt fram i tiden? Man skulle kunna underlätta för svensk industri att faktiskt göra insatser för att lösa dessa problem i Baltikum.</textBlock>
  </contentBlock>
  <contentBlock page="0" id="i-3ff773637ffa42f0">
    <textBlock id="i-8104e78a8176e4ce">Anf. 3  Utrikesminister MARGARETHA AF</textBlock>
    <textBlock id="i-e0e404a7479e1c7d">UGGLAS (m):</textBlock>
  </contentBlock>
  <contentBlock page="0" id="i-b4844582137ae045">
    <textBlock id="i-2e73d70c7cf47b67">Herr talman! Ett försök i den riktning som Pär</textBlock>
    <textBlock id="i-711b23c379953d8f">Granstedt är ute efter är de 22 tekniker och ekonomer som nu har rest över till Estland, just i syfte att hjälpa till och få i gång produktionen bl.a.</textBlock>
    <textBlock id="i-6437b241e898d0c3">på det här området.</textBlock>
  </contentBlock>
  <contentBlock page="0" id="i-99003adf2b63e332">
    <textBlock id="i-719987192c42a62e">Jag tycker att vi måste vara mycket medvetna om att det finns en estnisk byggindustri. Jag har fört samtal med mina estniska kolleger bl.a. om ett annat problem, som Pär Granstedt också väl känner till, nämligen frågan om shelter för hemvändande officerare. Vid dessa tillfällen har det direkt påpekats att man har en egen byggindustri som kan göra insatser, men att man behöver rådgivning, kunskapsöverföring och visst stöd.</textBlock>
  </contentBlock>
  <contentBlock page="0" id="i-5b863d9d2dcb79ea">
    <textBlock id="i-96cc7e535f8830bd">Jag tror att det är väldigt viktigt att vi håller detta i tankarna och att vi kommer ihåg att vad Estland och de andra baltiska länderna står inför är en ytterligt svår omställning, som kommer att skapa en mycket mycket stor arbetslöshet i dessa länder.</textBlock>
    <textBlock id="i-ee7327e6c0661d89">Därför menar jag att det måste vara ett mer riktigt mål att se till att vi ger hjälp till självhjälp så att balterna kommer i gång med sina egna produktionsresurser och ser möjligheterna. Jag tycker nog att det måste vara den riktiga insatsen.</textBlock>
    <textBlock id="i-c1351744e40bcf6a">Kanske har svensk byggindustri en möjlighet att komma in där, att på strategiska områden komma med sitt kunnande och att i vissa sammanhang komma med sina speciella tekniska lösningar.</textBlock>
    <textBlock id="i-e289d33d99762d11">Eftersom det vi vill åstadkomma är att dessa länder skall få en övergång till marknadsekonomi och själva börja tackla sina problem -- det är ju ändå det det hela handlar om, att de själva skall tackla sina problem -- måste vi vara beredda att inse och respektera att det finns resurser på plats.</textBlock>
  </contentBlock>
  <contentBlock page="0" id="i-87b2d0f5b6d6ee39">
    <textBlock id="i-9254f848dbdbfa18">Anf. 4  PÄR GRANSTEDT (c):</textBlock>
  </contentBlock>
  <contentBlock page="0" id="i-a470d18dbf6c96fa">
    <textBlock id="i-0ef0dcbf69469b8c">Herr talman! Jag tycker att den insats som består i att 22 rådgivare nu åker över till Baltikum är bra.</textBlock>
    <textBlock id="i-24f0fa613b2ae3c9">Det är också bra att man använder arbetsmarknadsmedel för att finansiera detta. Det är ett exempel på att man faktiskt kan överskrida de politiska gränserna, och det tycker jag är värdefullt.</textBlock>
  </contentBlock>
  <contentBlock page="0" id="i-9c017d28346bdd8d">
    <textBlock id="i-7cd262bad731638f">Jag håller naturligtvis helt med utrikesministern om att man inte får lägga upp detta på ett sådant sätt att man slår ut den inhemska byggindustrin, tvärtom.</textBlock>
    <textBlock id="i-3ea4f4688eeb3c16">Skulle man kunna få till stånd ett sådant litet mer storskaligt projekt som jag tänker mig, bör det naturligtvis i första rummet utformas så att man tar vara på de inhemska resurserna. Men det kommer också att behövas insatser från oss, bl.a. på den finansieringsmässiga sidan. Det kommer att behövas moderna byggmaterial, som inte utan vidare går att få tag på i Baltikum, det kommer att behövas isoleringsteknik, det kommer att behövas styr- och reglerteknik för att man skall få till stånd bättre fungerande uppvärmningssystem, och det kommer att behövas know-how på många områden.</textBlock>
  </contentBlock>
  <contentBlock page="0" id="i-2e3bcec93d3762b0">
    <textBlock id="i-314eb2361a1836fc">Om man verkligen fick i gång en mer massiv satsning på isolering av bostäder och man försökte nå någorlunda snabba resultat på det området, tror jag att det också skulle kunna leda till en boom för den baltiska byggnadsindustrin. Det skulle dessutom kunna utgöra en ram för någonting som skulle kunna likna en massiv kunskapsöverföring från den svenska industrin till den baltiska. På det sättet skulle man alltså också få långsiktiga, värdefulla industriella effekter.</textBlock>
  </contentBlock>
  <contentBlock page="0" id="i-f7b118a0feb27ad6">
    <textBlock id="i-59af35306da276c7">Det behöver alltså inte finnas någon motsättning mellan en betydande svensk insats på det här området och insatser för att långsiktigt bygga upp den baltiska byggnadsindustrin.</textBlock>
  </contentBlock>
  <contentBlock page="0" id="i-d87942ce6fec093f">
    <textBlock id="i-e9f10c46a9d523d8">Anf. 5  Utrikesminister MARGARETHA AF</textBlock>
    <textBlock id="i-851031c2269cd750">UGGLAS (m):</textBlock>
  </contentBlock>
  <contentBlock page="0" id="i-97e2f8d072433fa6">
    <textBlock id="i-d60dd9f9ff07fc97">Herr talman! Det är min övertygelse att de rådgivningsinsatser som görs nu är på väg att leda till den typ av kontakter som Pär Granstedt talar om, dvs. att svensk byggindustri därmed också kommer in på de här marknaderna.</textBlock>
  </contentBlock>
  <contentBlock page="0" id="i-a397124e1b1bd50e">
    <textBlock id="i-17363bab08c7017f">Jag skulle också vilja ta detta tillfälle i akt för att nämna att vår energirådgivning i Estland har varit så uppskattad och -- bedömer vi själva -- så pass nödvändig och framgångsrik att vi har undersökt möjligheterna att göra en liknande insats i</textBlock>
    <textBlock id="i-03a01e0c42f777ff">Lettland. Det visade sig att EG faktiskt redan hade varit framme där, vilket vi inte hade någonting emot, utan vi kunde bara konstatera att så var fallet.</textBlock>
  </contentBlock>
  <contentBlock page="0" id="i-2200805c814fc9ff">
    <textBlock id="i-dac1016828d8a85f">Det är nog faktiskt också så att väldigt mycket kan göras på ett oerhört jordnära sätt, dvs. genom att esterna själva med enklast möjliga medel sätter i gång att täta fönster och annat. I vissa av bostäderna i Estland har det ju eldats så fruktansvärt mycket att man har tyckt att det har varit skönt med drag genom väggar och fönster.</textBlock>
  </contentBlock>
  <contentBlock page="0" id="i-d9b8dbd0ffe42c08">
    <textBlock id="i-4c868528d718dc06">Anf. 6  PÄR GRANSTEDT (c):</textBlock>
  </contentBlock>
  <contentBlock page="0" id="i-8ae0e6d88ba4d3a6">
    <textBlock id="i-62d43348d9cee62b">Herr talman! Visst kan också enkla åtgärder vidtas.</textBlock>
    <textBlock id="i-8dbe6c38b8225296">Jag har också varit med om att uppleva besvärande värme vid besök i Estland, men det var i höstas. När jag för en månad sedan senast besökte Estland var ingen frestad att öppna något fönster -- då var det verkligen kallt inomhus. Det är klart att mycket kan åstadkommas med tätning, men sanningen att säga är det naturligtvis betydligt mer långtgående insatser som behövs om man skall få en ordentlig effekt på energiförsörjningssystemet.</textBlock>
  </contentBlock>
  <contentBlock page="0" id="i-b6407044a13d4bbe">
    <textBlock id="i-7bcde6b5787de327">Jag tycker att de insatser som görs är värdefulla, och den rådgivningsverksamhet som finns utgör väl en god början. Jag hoppas naturligtvis att detta skall kunna leda till ett större engagemang också för den svenska industrins del, att det kan leda till en kunskapsöverföring och till att resurser kan ställas till förfogande.</textBlock>
  </contentBlock>
  <contentBlock page="0" id="i-65b49d6ea8cccd4a">
    <textBlock id="i-e5a69f61fc4dd08b">Jag vill avslutningsvis ändå vädja till utrikesministern om att hon även fortsättningsvis har dessa frågor i åtanke och att hon funderar vidare på hur man skulle kunna bredda och vidareutveckla samarbetet. Jag ser ändå en oerhörd potential för oss att göra stora insatser av bestående slag i Baltikum och, som sagt, möjligheter att utnyttja ledig kapacitet i Sverige.</textBlock>
  </contentBlock>
  <contentBlock page="0" id="i-bd6f3e22b632544c">
    <textBlock id="i-d094c84f88d38a49">Anf. 7  Utrikesminister MARGARETHA AF</textBlock>
    <textBlock id="i-da1a30aca22c0580">UGGLAS (m):</textBlock>
  </contentBlock>
  <contentBlock page="0" id="i-e21cf18063687357">
    <textBlock id="i-bb61c13c310bc2a6">Herr talman! Jag delar Pär Granstedts uppfattning att hösten och vintern säkert kommer att bli mycket besvärliga i Baltikum. Jag tror inte att tätningen av bostäderna vid det laget kommer att ha nått en nivå som på något sätt skulle kunna motsvara svensk standard, utan detta är ett jobb som tar sin tid. Jag tror därför att vi måste vara beredda på katastrofinsatser även inom energisektorn. Det är min bedömning.</textBlock>
  </contentBlock>
  <contentBlock page="0" id="i-f8819dc868a5ddd9">
    <textBlock id="i-18affe74e6d2193f">Överläggningen var härmed avslutad.</textBlock>
  </contentBlock>
  <contentBlock page="0" id="i-1058edc63a5a43e5">
    <textBlock id="i-026ca53dd912766f">Ajournering</textBlock>
  </contentBlock>
  <contentBlock page="0" id="i-ed7eda7b7e1708c8">
    <textBlock id="i-7f48398b2c701ef8">Kammaren beslöt kl. 9.17 på förlag av förste vice talmannen att ajournera förhandlingarna till kl.</textBlock>
    <textBlock id="i-cd6a66bf69a1ae67">11.00, då till dagens bordläggning aviserad proposition samt utskottsbetänkanden väntades föreligga.</textBlock>
  </contentBlock>
  <contentBlock page="0" id="i-8cade32a2d14bcd5">
    <textBlock id="i-a73ce25fd5eba1c4">Återupptagna förhandlingar</textBlock>
  </contentBlock>
  <contentBlock page="0" id="i-3c517dc5335f99f1">
    <textBlock id="i-62f7d83fd201b219">Förhandlingarna återupptogs kl. 11.00.</textBlock>
  </contentBlock>
  <contentBlock page="0" id="i-106bb5ed3000c0ee">
    <textBlock id="i-dc29a74fe176bca4">2 §  Bordläggning</textBlock>
  </contentBlock>
  <contentBlock page="0" id="i-1a98ce35c2f6f686">
    <textBlock id="i-037b17ba2b2aeb7a">Anmäldes och bordlades</textBlock>
  </contentBlock>
  <contentBlock page="0" id="i-9c5e386e6fb6914e">
    <textBlock id="i-d727f2a902203ae9">Proposition</textBlock>
  </contentBlock>
  <contentBlock page="0" id="i-e8749bf418606246">
    <textBlock id="i-86706785535d5136">1991/92:132 Tillämpning i fråga om Libyen av lagen</textBlock>
    <textBlock id="i-f4fa9b4542a3f7c8">(1971:176) om vissa internationella sanktioner</textBlock>
  </contentBlock>
  <contentBlock page="0" id="i-d07e1da35341a4d0">
    <textBlock id="i-a4f176814f699fa8">Konstitutionsutskottets betänkande</textBlock>
  </contentBlock>
  <contentBlock page="0" id="i-34269b9ac7990b97">
    <textBlock id="i-97bcde14e323a716">1991/92:KU30 Granskning av statsrådens tjänsteutövning och regeringsärendenas handläggning</textBlock>
  </contentBlock>
  <contentBlock page="0" id="i-8c6238b452b77c52">
    <textBlock id="i-d44548d74a7980b7">Finansutskottets betänkanden</textBlock>
  </contentBlock>
  <contentBlock page="0" id="i-b15fb2f1edeba792">
    <textBlock id="i-909b1f627ecd202d">1991/92:FiU24 Tilläggsbudget II inom finansdepartementets område, m.m.</textBlock>
  </contentBlock>
  <contentBlock page="0" id="i-e29aef94c45dd2a2">
    <textBlock id="i-451ac5cb2f057212">1991/92:FiU25 Tilläggsbudget II inom civildepartemenets område</textBlock>
  </contentBlock>
  <contentBlock page="0" id="i-e95b868295da17fe">
    <textBlock id="i-f18368d63ee47c00">Trafikutskottets betänkanden</textBlock>
  </contentBlock>
  <contentBlock page="0" id="i-97fed182ad6017da">
    <textBlock id="i-8f99ef7791946777">1991/92:TU18 Postväsende</textBlock>
  </contentBlock>
  <contentBlock page="0" id="i-12babae197551293">
    <textBlock id="i-8c4bfa240740cc19">1991/92:TU19 Järnvägar</textBlock>
  </contentBlock>
  <contentBlock page="0" id="i-befbff3180c3589c">
    <textBlock id="i-94ce5a85b1c5fe59">Näringsutskottets betänkanden</textBlock>
  </contentBlock>
  <contentBlock page="0" id="i-cc7eb2c6331e3d25">
    <textBlock id="i-63cbfbb1b159ab86">1991/92:NU29 Tilläggsbudget II</textBlock>
    <textBlock id="i-9495e84fff78148c">(näringsdepartementet)</textBlock>
  </contentBlock>
  <contentBlock page="0" id="i-847ef9c7872a0f25">
    <textBlock id="i-3e9d915032180667">1991/92:NU31 Ändringar i ellagen</textBlock>
  </contentBlock>
  <contentBlock page="0" id="i-59877e2f6ab51ba6">
    <textBlock id="i-0aa40380dd6b0c88">1991/92:NU34 Statlig medverkan för kapitaltillskott till Sparbanken Första AB</textBlock>
  </contentBlock>
  <contentBlock page="0" id="i-219f9a9fd90a1717">
    <textBlock id="i-fc8505dba148bc11">Arbetsmarknadsutskottets betänkande</textBlock>
  </contentBlock>
  <contentBlock page="0" id="i-6bc4ebe4478e3198">
    <textBlock id="i-3ee556bcd73dadef">1991/92:AU14 Tilläggsbudget II till statsbudgeten för budgetåret 1991/92</textBlock>
  </contentBlock>
  <contentBlock page="0" id="i-2274e23c7e26292f">
    <textBlock id="i-f3d612eb818906b9">3 §  Anmälan om frågor</textBlock>
  </contentBlock>
  <contentBlock page="0" id="i-ea1dca4fdb63fa8b">
    <textBlock id="i-5fd3d6ba6cbae983">Anmäldes att följande frågor framställts</textBlock>
  </contentBlock>
  <contentBlock page="0" id="i-fca8c5c9f3d2104d">
    <textBlock id="i-4970f81c11305dc1">den 14 maj</textBlock>
  </contentBlock>
  <contentBlock page="0" id="i-1a3f4922d62b450b">
    <textBlock id="i-db0989bfcf22416d">1991/92:775 av Eva Johansson (s) till civilministern om pressmeddelande från civildepartementet om betyg:</textBlock>
  </contentBlock>
  <contentBlock page="0" id="i-95328f94b2547377">
    <textBlock id="i-5d74f377af7349cc">I ett pressmeddelande från civildepartementet står följande:</textBlock>
  </contentBlock>
  <contentBlock page="0" id="i-d11edef01e145883">
    <textBlock id="i-6500d8c90c5ca7f8">''Just nu pågår utredning om ett nytt betygssystem.</textBlock>
    <textBlock id="i-a257d0b6c990d46e">Vi kristdemokrater anser att de första fem eller sex åren i skolan skall vara betygsfria. Den perioden skall barn i lugn och ro få förbättra sina färdigheter så långt det går. Det gäller att bygga upp en stark känsla av kompetens och självtillit hos varje barn!''</textBlock>
  </contentBlock>
  <contentBlock page="0" id="i-31e3213d22f982c7">
    <textBlock id="i-adef1e7f95ed4ef8">Jag vill med anledning av detta uttalande fråga ungdomsministern följande:</textBlock>
  </contentBlock>
  <contentBlock page="0" id="i-084b0a243dc7afab">
    <textBlock id="i-662766a882f85971">Utgår regeringen från, att ungdomar över 12--13-</textBlock>
    <textBlock id="i-365daf887612b7da">årsåldern inte på samma sätt som de yngre, behöver en skola där de i lugn och ro får förbättra sina kunskaper och färdigheter och som inte på samma sätt stödjer dem i att bygga upp kompetensen och självtilliten?</textBlock>
  </contentBlock>
  <contentBlock page="0" id="i-14cad9cbbdd20053">
    <textBlock id="i-b17cf1d9f39fc040">1991/92:776 av Hugo Hegeland (m) till statsrådet</textBlock>
    <textBlock id="i-e798625b1a36c9b6">Bo Lundgren om momsen och byggkonsultföretag:</textBlock>
  </contentBlock>
  <contentBlock page="0" id="i-c2299bcfecf71579">
    <textBlock id="i-4a19ddae76292db2">Arkitekt- och byggkonsultföretag skall alltid redovisa mervärdeskatt på erhållna förskotts- och a-contobetalningar. Sedan reduceringsreglerna vid inbetalningen av moms slopats har risken för förluster till följd av mervärdeskattens erläggande kraftigt ökat. I de fall entreprenaden på grund av kundens konkurs eller av annan anledning inte fullföljs, kan det nämligen hända att någon slutbesiktning inte kommer till stånd. I sådana fall anses de uppburna a- contona och förskotten innefatta också momsen.</textBlock>
  </contentBlock>
  <contentBlock page="0" id="i-040b0343ce8273f8">
    <textBlock id="i-2150bd4557e81d8d">Med anledning av nämnda förhållande vill jag fråga:</textBlock>
  </contentBlock>
  <contentBlock page="0" id="i-c0bb47d544dbad75">
    <textBlock id="i-6434280c506f0082">Vilka åtgärder är statsrådet beredd att vidta för att skapa rimliga förhållanden för arkitekt- och byggkonsultföretag vad gäller inbetalningen av moms?</textBlock>
  </contentBlock>
  <contentBlock page="0" id="i-24c9ec3d4da41181">
    <textBlock id="i-e540f5d844c15da3">1991/92:777 av Fredrik Reinfeldt (m) till socialministern om åtgärder mot nya droger:</textBlock>
  </contentBlock>
  <contentBlock page="0" id="i-2a962756fc8ab9bf">
    <textBlock id="i-d27b3e1f7c959fc4">Moderata samlingspartiet föreslog i januari 1990 i en partimotion åtgärder mot den då nya drogen</textBlock>
    <textBlock id="i-49ec35dae990c66e">Ecstacy och andra s.k. designade droger, som främst spreds på de s.k. Acid-klubbarna.</textBlock>
    <textBlock id="i-8ce3445a846fce5f">Socialstyrelsen borde få i uppdrag att mer konsekvent täcka in dessa droger i sina förteckningar, för att stävja missbruket. Kraven följdes upp i en kommittémotion av Sten Svensson m.fl. i januari 1991.</textBlock>
  </contentBlock>
  <contentBlock page="0" id="i-fd504a9fe0fe0be1">
    <textBlock id="i-859285f0c5aeb24a">I massmedia får vi nu höra att Ecstacy och andra designade droger sprids i en allt större omfattning och att missbruket främst finns bland mycket unga människor. Detta är ytterst alarmerande.</textBlock>
  </contentBlock>
  <contentBlock page="0" id="i-3396be3639cc402c">
    <textBlock id="i-5e4959bcd621d622">Mot denna bakgrund vill jag ställa följande fråga:</textBlock>
  </contentBlock>
  <contentBlock page="0" id="i-8bad3ea0d924b44a">
    <textBlock id="i-0f4b0448bdc304ea">Vilka åtgärder ämnar regeringen vidta för att snabbt komma till rätta med Ecstacy och andra designade droger?</textBlock>
  </contentBlock>
  <contentBlock page="0" id="i-aa9cc071a90113ee">
    <textBlock id="i-25826db5aa125ba9">den 15 maj</textBlock>
  </contentBlock>
  <contentBlock page="0" id="i-87db20eaf50ab1c7">
    <textBlock id="i-df9bb81d2d112161">1991/92:778 av Göthe Knutson (m) till justitieministern om medlen för polisens verksamhet:</textBlock>
  </contentBlock>
  <contentBlock page="0" id="i-b4db2f97e98901a0">
    <textBlock id="i-19c9b441ad80a75b">Riksdagen har nyligen beslutat om medel för polisens verksamhet under budgetåret 1992/93. Det belopp som anvisades uppgår till över 10 miljarder kronor.</textBlock>
  </contentBlock>
  <contentBlock page="0" id="i-49f11c17e63a73ec">
    <textBlock id="i-39b054fc2b88b536">Under de senaste veckorna har dock pressen publicerat intervjuer med polischefer, som uttrycker oro för att de anvisade medlen inte kommer att räcka. I något distrikt skulle medlen inte ens räcka till bensinpengar, enligt polischefen.</textBlock>
    <textBlock id="i-16af87126c03fd17">Från en del håll har det också sagts att polismyndigheterna kommer att bli tvungna att säga upp personal under året för att ekonomin skall gå ihop.</textBlock>
  </contentBlock>
  <contentBlock page="0" id="i-e919abd21b5890f2">
    <textBlock id="i-798a539a9747154f">Det är tydligt att det finns olika sätt att beräkna hur mycket pengar som behövs för polisens verksamhet.</textBlock>
  </contentBlock>
  <contentBlock page="0" id="i-6f3aa363aec2379f">
    <textBlock id="i-5bac6a6f9296eb2c">Min fråga till justitieministern är:</textBlock>
  </contentBlock>
  <contentBlock page="0" id="i-8f8e21f4a8258949">
    <textBlock id="i-a471555be59232af">Har polisen fått de medel den behöver för det kommande budgetåret?</textBlock>
  </contentBlock>
  <contentBlock page="0" id="i-f567dcc6bb8c7c0e">
    <textBlock id="i-0521ba31b2e94243">1991/92:779 av Rolf L. Nilson (v) till miljöministern om kärnkraftsavvecklingen:</textBlock>
  </contentBlock>
  <contentBlock page="0" id="i-fa8b35a8457c980d">
    <textBlock id="i-8f3b840bbee82800">I framtiden kommer förmodligen utländskt ägande av svenska kärnreaktorer att bli en realitet. Redan nu är det aktuellt eftersom det tyska Preussen-</textBlock>
    <textBlock id="i-d6f87c38cf7a78f5">Elektra förmodligen köper in sig i Sydkraft -- ägare av Barsebäck.</textBlock>
  </contentBlock>
  <contentBlock page="0" id="i-fba483b4d3dce9ca">
    <textBlock id="i-9912098cecede261">Det föreligger risk att avvecklingen och kontrollen av den svenska kärnkraften då kompliceras --</textBlock>
    <textBlock id="i-73155e4a3b714fd1">eventuellt försvåras -- om utländska intressen i den svenska kärnkraften blir allt starkare.</textBlock>
  </contentBlock>
  <contentBlock page="0" id="i-ea7bf292aeb948b0">
    <textBlock id="i-5c176994c5fcd1d6">Hur kommer regeringen att agera för att säkerställa kärnkraftsavvecklingen i denna nya situation?</textBlock>
  </contentBlock>
  <contentBlock page="0" id="i-abd927e261c2a0bf">
    <textBlock id="i-b7ccf6de8d194784">1991/92:780 av Eva Johansson (s) till utbildningsministern om platsfördelningen beträffande utbildningen av barnskötare till förskollärare:</textBlock>
  </contentBlock>
  <contentBlock page="0" id="i-384caedfc3553ecf">
    <textBlock id="i-8f323ac6dcc2daa0">Från universitet och högskolor kommer rapporter om att de ännu inte fått besked om fördelningen av platser för 50-poängsutbildningen för barnskötare till förskollärare.</textBlock>
  </contentBlock>
  <contentBlock page="0" id="i-7f40135724ac4913">
    <textBlock id="i-67dc35d30981ae59">Många barnskötare vill vidareutbilda sig, och denna kurs har varit populär. Intresset just nu ökar dessutom på grund av att många barnskötare är, eller hotas att bli, arbetslösa när kommunerna drar ner barnomsorgsverksamheten.</textBlock>
  </contentBlock>
  <contentBlock page="0" id="i-28d39bd0a016e84f">
    <textBlock id="i-724706741e5c3456">De uteblivna beskeden om platsfördelningen gör det omöjligt för utbildningsanordnarna att vare sig planera kurserna eller lämna besked till alla dem som söker utbildning.</textBlock>
  </contentBlock>
  <contentBlock page="0" id="i-782b0c21910f10ce">
    <textBlock id="i-131d0ac02008c97b">Jag vill med anledning av detta ställa följande fråga till utbildningsministern:</textBlock>
  </contentBlock>
  <contentBlock page="0" id="i-7fb9bbd81d1fd74a">
    <textBlock id="i-c9fd558a0d8bf7c8">Vilka åtgärder tänker utbildningsministern vidta för att utbildningsanordnarna snarast skall få besked om platsfördelningen när det gäller 50-</textBlock>
    <textBlock id="i-635c7a04ec7b0a38">poängsutbildningen för barnskötare till förskollärare?</textBlock>
  </contentBlock>
  <contentBlock page="0" id="i-f0598c3324c5deac">
    <textBlock id="i-f8f34c648146805b">1991/92:781 av Georg Andersson (s) till statsrådet</textBlock>
    <textBlock id="i-872c9a3b64555886">Alf Svensson om BITS-krediterna till Kina:</textBlock>
  </contentBlock>
  <contentBlock page="0" id="i-153533dcb7233492">
    <textBlock id="i-932d90dbfc5123cb">I ett svar till Bertil Måbrink i riksdagen den 17 mars angående BITS-krediten till Kina sade Alf</textBlock>
    <textBlock id="i-d2da67c0d97d0008">Svensson att han vill ''återigen betona att den nuvarande regeringen av omständigheterna tvingades att effektuera ett av den tidigare regeringen de facto redan fattat beslut''. Med anledning av denna märkliga uppgift efterfrågade jag i ett brev vilken dokumentation som Alf</textBlock>
    <textBlock id="i-20249cd11e641055">Svensson kunde åberopa för sitt påstående.</textBlock>
  </contentBlock>
  <contentBlock page="0" id="i-c5ec6e3b4a137674">
    <textBlock id="i-3429ec80e55ecad8">I brevsvar den 7 maj erkänner nu Alf Svensson att</textBlock>
    <textBlock id="i-828f39a24baebf21">''något beslut togs ej av den socialdemokratiska regeringen'' och vidare att ''den nya regeringen var naturligtvis inte tvingad att godkänna BITS</textBlock>
    <textBlock id="i-c561934100688111">förslag''.</textBlock>
  </contentBlock>
  <contentBlock page="0" id="i-59dddf5099b07c2c">
    <textBlock id="i-c5338be3f2927232">Alf Svensson måste hela tiden ha varit medveten om att den socialdemokratiska regeringen inte fattat något beslut i frågan. Den borgerliga regeringen tog därför sitt beslut om BITS-krediten helt på eget ansvar. Ändå har Alf Svensson vid upprepade tillfällen, bl.a. i riksdagen, hävdat att han bara hade att fullfölja ett av socialdemokraterna redan fattat beslut.</textBlock>
  </contentBlock>
  <contentBlock page="0" id="i-65785896cf8607e7">
    <textBlock id="i-cd75a8091c96b4b9">Är statsrådet beredd att inför kammaren ta tillbaka de vilseledande påståenden som han tidigare har gjort beträffande BITS-krediten till Kina?</textBlock>
  </contentBlock>
  <contentBlock page="0" id="i-e4c31917c486b8b9">
    <textBlock id="i-4f6caca1bf052f85">1991/92:782 av Leif Carlson (m) till statsrådet</textBlock>
    <textBlock id="i-01bef8da9449607a">Beatrice Ask om betygen på vissa gymnasielinjer:</textBlock>
  </contentBlock>
  <contentBlock page="0" id="i-f59c95892f023ee2">
    <textBlock id="i-071c042e61961eb1">En del kommuner har i entusiasm över väntade friare former för skolorganisationen föregått beslut eller positivt övertolkat innehållet i beslutet och startat ett antal teoretiska gymnasielinjer hösten</textBlock>
    <textBlock id="i-c6a14b3d29b97da4">1990. Härigenom riskerar ett antal elever att ej erhålla giltiga betyg även om de deltagit i alla centrala prov.</textBlock>
  </contentBlock>
  <contentBlock page="0" id="i-b878a3f53967850a">
    <textBlock id="i-f2e3cae43d09b065">Vilka åtgärder avser statsrådet vidta för att eleverna skall få sina betyg?</textBlock>
  </contentBlock>
  <contentBlock page="0" id="i-9919bed536a8a442">
    <textBlock id="i-6fff77a1d50e789b">1991/92:783 av Harald Bergström (kds) till socialministern om omsorgslagen:</textBlock>
  </contentBlock>
  <contentBlock page="0" id="i-fbb992fb43aee30b">
    <textBlock id="i-d8601df1a2f2fe11">Omsorgslagen är en rättighetslag. I flera landsting och kommuner finns överklaganden och fällande domar mot beslut där sociala myndigheter inte lever upp till lagens rättigheter för berättigade behov.</textBlock>
  </contentBlock>
  <contentBlock page="0" id="i-f03176ded2f51d75">
    <textBlock id="i-dbb22f06f55bd9af">I ett landsting frågade revisorerna om omsorgslagens rättighet var överordnad landstingets ekonomiska resurser.</textBlock>
  </contentBlock>
  <contentBlock page="0" id="i-420dd008c3e677a4">
    <textBlock id="i-df5abfaa5aa0da24">Svaret, i form av ett styrelsebeslut, lyder: ''För all landstingets verksamhet gäller att den skall bedrivas inom av landstinget beslutad ram. S.k.</textBlock>
    <textBlock id="i-55c7a1ca21087ef5">rättighetslagstiftning ger inte en styrelse eller förvaltning rätt att frångå den ovan angivna regeln.'' Såvitt jag kan förstå innebär svaret att det landstinget omfattas av omsorgslagen endast så länge pengarna räcker.</textBlock>
  </contentBlock>
  <contentBlock page="0" id="i-2d1b57e64a715568">
    <textBlock id="i-cb7df19038d98f04">Avser statsrådet att vidta några åtgärder för att stärka omsorgslagens efterlevnad?</textBlock>
  </contentBlock>
  <contentBlock page="0" id="i-854f65e0eadc9820">
    <textBlock id="i-b21444a3724963a7">1991/92:784 av Lars Stjernkvist (s) till arbetsmarknadsministern om statliga byggprojekt och byggarbetslösheten:</textBlock>
  </contentBlock>
  <contentBlock page="0" id="i-1d66ff709f9e2f14">
    <textBlock id="i-a93e1280081afbf2">Häktet i Norrköping behöver byggas om.</textBlock>
    <textBlock id="i-c94582ab0ef0b7ec">Kostnaden är beräknad till 36 milj.kr. Projektet kan sysselsätta 30 byggjobbare.</textBlock>
  </contentBlock>
  <contentBlock page="0" id="i-4d9a661d6d965870">
    <textBlock id="i-4d74ef9630a94a16">Byggnadsarbetarna i Östergötland har kartlagt behovet av byggjobb i länet. Häktet är ett av många angelägna projekt som återfinns i kartläggningen.</textBlock>
    <textBlock id="i-d835d18ede0b442f">Kartläggningen visar att det skulle kunna skapas minst 1 700 byggjobb genom tidigareläggning av kommunala och statliga samt andra investeringar.</textBlock>
  </contentBlock>
  <contentBlock page="0" id="i-9b5e592b87f3164b">
    <textBlock id="i-0c1d5a5687868d07">Omkring 1 000 byggnadsarbetare är arbetslösa.</textBlock>
    <textBlock id="i-09ef65e6d1ac9141">Det betyder ca 20 %.</textBlock>
  </contentBlock>
  <contentBlock page="0" id="i-9ce1dc98d1231c1d">
    <textBlock id="i-bc90a7920e4b6bed">Regeringen har i olika sammanhang betonat vikten av att statliga och andra myndigheter gör sitt yttersta för att tidigarelägga byggprojekt. Hittills har inget hänt som förändrat den negativa utvecklingen.</textBlock>
  </contentBlock>
  <contentBlock page="0" id="i-c75bcba9485b3fa5">
    <textBlock id="i-556fa71759b28c69">Vilka åtgärder är statsrådet beredd att vidta för att ovanstående och liknande projekt skall tidigareläggas?</textBlock>
  </contentBlock>
  <contentBlock page="0" id="i-8f15e4812127c252">
    <textBlock id="i-66084e8d9d10fb24">1991/92:785 av Inge Carlsson (s) till arbetsmarknadsministern om åtgärder för att påbörja byggprojekt inom den offentliga sektorn:</textBlock>
  </contentBlock>
  <contentBlock page="0" id="i-25a0f54563d73240">
    <textBlock id="i-d4fcea40806a762d">Servicehuset Solgården i Ödeshög behöver ett nytt tak. Kostnaden är beräknad till 3 milj.kr. Det är ett angeläget projekt, och det kan sysselsätta fem byggnadsarbetare.</textBlock>
  </contentBlock>
  <contentBlock page="0" id="i-5636a4337fc97f38">
    <textBlock id="i-09e5efc549b17379">I dag är det billigt att bygga. Det saknas inte heller arbetsuppgifter. Byggnadsarbetarna i Östergötland har dammsugit sitt län i jakten efter byggjobb. De har funnit angelägna projekt, som skulle kunna sysselsätta 1 700 byggjobbare.</textBlock>
  </contentBlock>
  <contentBlock page="0" id="i-64602f3c9dbc56f7">
    <textBlock id="i-e59de3c4ab20044b">Problemet är att det saknas politisk kraft att få i gång projekten ute i kommunerna. Finansministern uppmanade nyligen kommunerna att sätta fart.</textBlock>
    <textBlock id="i-b86aac16757e3488">Hennes vädjan hörsammades uppenbarligen inte.</textBlock>
  </contentBlock>
  <contentBlock page="0" id="i-f24654926e8982f3">
    <textBlock id="i-a05f2225de0160d9">Vilka åtgärder är statsrådet beredd att vidta för att ovanstående och andra byggprojekt skall komma i gång?</textBlock>
  </contentBlock>
  <contentBlock page="0" id="i-f09b6dbd2f2be09b">
    <textBlock id="i-8f329080c212a7c8">1991/92:786 av Maj-Inger Klingvall (s) till arbetsmarknadsministern om åtgärder för att påbörja byggprojekt inom den offentliga sektorn:</textBlock>
  </contentBlock>
  <contentBlock page="0" id="i-5326fe52318ff7ed">
    <textBlock id="i-11d0d4e09bd43083">Byggarbetslösheten i Östergötland är ca 20 %.</textBlock>
    <textBlock id="i-fda7906d62f83b28">Problemet är inte att det saknas arbetsuppgifter.</textBlock>
    <textBlock id="i-c21ff0ca5879f28a">Byggnadsarbetarnas kartläggning av angelägna byggprojekt visar att det går att skapa minst 1 700</textBlock>
    <textBlock id="i-96e88fe565007955">jobb i länet.</textBlock>
  </contentBlock>
  <contentBlock page="0" id="i-4ecbf6237c141ad4">
    <textBlock id="i-3c1507e2fb0a8d47">Ett av dessa är ombyggnaden av ålderdomshemmet</textBlock>
    <textBlock id="i-3f8edf0e0c9ae0ae">Hallegården utanför Norrköping. Projektet är naturligtvis i första hand viktigt för de älrdes omvårdnad och trygghet. Om projektet kommer i gång nu kan dessutom tolv byggnadsarbetare ges sysselsättning. Det saknas alltså inte uppgifter, och det är dessutom ekonomiskt fördelaktigt att bygga just nu. Problemet är att det saknas politisk handlingskraft.</textBlock>
  </contentBlock>
  <contentBlock page="0" id="i-5ba8535f904fd696">
    <textBlock id="i-d5e50b8802bfc87c">Vilka åtgärder är statsrådet beredd vidta för att ovanstående och andra byggprojekt skall komma i gång omgående?</textBlock>
  </contentBlock>
  <contentBlock page="0" id="i-287a9bbb3b822a7c">
    <textBlock id="i-146619008e109e71">1991/92:787 av Ingvar Björk (s) till arbetsmarknadsministern om åtgärder för att påbörja byggprojekt inom den offentliga sektorn:</textBlock>
  </contentBlock>
  <contentBlock page="0" id="i-0621a50803f456d9">
    <textBlock id="i-b0f7e1ee46ca339a">Landstinget i Östergötland behöver bygga ett hjärtoch öroncentrum. Tack vare satsningen kan 100</textBlock>
    <textBlock id="i-5a3a06a426b3bb6d">byggjobbare få arbete under ett år.</textBlock>
  </contentBlock>
  <contentBlock page="0" id="i-7584c4c39a40b28f">
    <textBlock id="i-3b8a6d6afc6d405f">I dag sjunker byggkostnaderna. Det saknas inte arbetsuppgifter. Ovanstående projekt återfinns i den kartläggning av angelägna byggprojekt som arbetslösa byggnadsarbetare genomfört i</textBlock>
    <textBlock id="i-5edc5688cd64abad">Östergötland.</textBlock>
  </contentBlock>
  <contentBlock page="0" id="i-77378f9f830dfed2">
    <textBlock id="i-ea94a4dd12506c9d">De arbetslösa är förundrade; de vet att byggprojekten behövs, dvs. att vägarna behöver rustas upp, att husen behöver renoveras, att gruppbostäderna behöver byggas osv., och de vet att det är billigt att bygga nu. De kan inte begripa varför ingen trycker på startknappen.</textBlock>
  </contentBlock>
  <contentBlock page="0" id="i-a941d713708d2857">
    <textBlock id="i-57534469166c4298">Vilka åtgärder är statsrådet beredd att vidta för att ovanstående och andra angelägna byggprojekt skall komma i gång?</textBlock>
  </contentBlock>
  <contentBlock page="0" id="i-c2aeda4dcb258e91">
    <textBlock id="i-55da779376694f52">1991/92:788 av Sonia Karlsson (s) till arbetsmarknadsministern om åtgärder för att påbörja byggprojekt inom den offentliga sektorn:</textBlock>
  </contentBlock>
  <contentBlock page="0" id="i-af58999e65080f7d">
    <textBlock id="i-c3eb87572f2476ea">Väg 32, Sveavägen, i Motala behöver rustas upp.</textBlock>
    <textBlock id="i-1da62f090fd613ee">Kostnaden är beräknad till 8 milj.kr., och projektet kan sysselsätta åtta personer.</textBlock>
  </contentBlock>
  <contentBlock page="0" id="i-a659029b873352ec">
    <textBlock id="i-446f8bb0f23e4af2">Väg 32 återfinns i den kartläggning av angelägna byggprojekt som byggnadsarbetarna i Östergötland genomfört. De har visat att det går att skapa minst</textBlock>
    <textBlock id="i-8b6bf142c21ac561">1 700 jobb genom tidigareläggning av statliga, kommunala och andra investeringar.</textBlock>
  </contentBlock>
  <contentBlock page="0" id="i-cd94394885520c40">
    <textBlock id="i-2f1fe32c5da64957">Ett annat projekt är riksväg 50, delen Ängesby-</textBlock>
    <textBlock id="i-082c49535d20b01d">Nykyrka, där ombyggnad kan ske innevarande år.</textBlock>
    <textBlock id="i-97a90b42e98e32ba">Kostnaden är beräknad till ca 40 milj.kr., och projektet kan sysselsätta ca 40 personer.</textBlock>
  </contentBlock>
  <contentBlock page="0" id="i-b1145a553f2929e7">
    <textBlock id="i-9956f6f9718eb1cd">Byggarbetslösheten är i dag 20 %. Om inte offensiva åtgärder sätts in riskerar vi att slå ut en betydande del av byggbranschen.</textBlock>
  </contentBlock>
  <contentBlock page="0" id="i-617d3c08ec442732">
    <textBlock id="i-55b070cd80504641">Det saknas alltså inte jobb. Det är billigare att bygga än på länge. Problemet är att det saknas politisk kraft att sätta i gång de angelägna projekten.</textBlock>
  </contentBlock>
  <contentBlock page="0" id="i-ff46dfc7316bf8ee">
    <textBlock id="i-1a35c2bece1e4bf0">Vilka åtgärder är statsrådet beredd att vidta för att ovanstående och andra projekt skall tidigareläggas?</textBlock>
  </contentBlock>
  <contentBlock page="0" id="i-7f96934590bef7a9">
    <textBlock id="i-e31a4ecbc991bba6">1991/92:789 av Berndt Ekholm (s) till utrikesministern om de israeliska bosättningarna och skapandet av en palestinsk stat:</textBlock>
  </contentBlock>
  <contentBlock page="0" id="i-27e1786d28902a2f">
    <textBlock id="i-efb74163b7dd6676">Fredsprocessen i Mellanöstern fortsätter. Det är mycket lovvärt. Samtidigt är bristen på förtroendeskapande åtgärder ett hinder i processen.</textBlock>
  </contentBlock>
  <contentBlock page="0" id="i-5e240a165cfe4774">
    <textBlock id="i-a58339ed8903dd30">Israel fortsätter, för att inte säga intensifierar, bosättningspolitiken samtidigt med att fredsförhandlingarna pågår. Det skapar rättmätig frustration på palestinsk sida. Att förhandla om fred samtidigt som motparten alltmer lägger under sig palestinsk mark ställer krav på ett exempellöst tålamod.</textBlock>
  </contentBlock>
  <contentBlock page="0" id="i-1e5cface89750c75">
    <textBlock id="i-5151f7625af07339">Som om inte detta vore nog uttalar i den israeliska valrörelsen premiärministern, att Israel aldrig kommer att återlämna de ockuperade områdena, och han uppmanar tiotusentals judar att bosätta sig i Judéen och Samarien för att förhindra skapandet av en palestinsk stat.</textBlock>
  </contentBlock>
  <contentBlock page="0" id="i-30187166b1be938e">
    <textBlock id="i-a20ca3b734590dac">Min fråga till utrikesministern är: Vilka åtgärder är regeringen beredd att vidta med anledning av denna bosättningspolitik och premiärministerns uttalande om en de facto-annektering?</textBlock>
  </contentBlock>
  <contentBlock page="0" id="i-8d0ac185e95c91ef">
    <textBlock id="i-6f870fe38c412eb9">1991/92:790 av Arne Kjörnsberg (s) till statsrådet</textBlock>
    <textBlock id="i-f2c4b280a94ef973">Bo Lundgren om s.k. incitamentsprogram till ledande befattningshavare:</textBlock>
  </contentBlock>
  <contentBlock page="0" id="i-305c4aaa4c78eaea">
    <textBlock id="i-03ddd88695b7d173">Ett antal svenska storföretag planerar nu något som man kallar ''incitamentsprogram till ledande befattningshavare''.</textBlock>
  </contentBlock>
  <contentBlock page="0" id="i-6b4b92243b952ce8">
    <textBlock id="i-a94e0a37cdecdc15">Kort sammanfattat är uppläggningen följande. Ett antal ledande befattningshavare, i något fall så många som 200, erbjuds förvärva s.k. syntetiska optioner. När dessa syntetiska optioner efter ett antal år faller ut erhåller personerna, under vissa förutsättningar, betydande belopp. Förtjänsterna kan bli hundratusentals, kanske miljoner kronor, för var och en. Incitamentsprogrammen bygger på att de utfallande beloppen då skall beskattas som kapitalvinst med 25 % i stället för som lön, med, för personer i dessa lönelägen, ca 50 %.</textBlock>
  </contentBlock>
  <contentBlock page="0" id="i-dc98c2989ebf30ed">
    <textBlock id="i-c542a79ce4f72cc5">En av de bärande principerna i skattelagstiftningen är att lön skall beskattas som lön oavsett hur den utgår. Eller uttryckt på ett annat sätt: All ersättning man får från sin arbetsgivare för utfört arbete skall beskattas som lön.</textBlock>
  </contentBlock>
  <contentBlock page="0" id="i-ec38a4a323d947be">
    <textBlock id="i-c1ef4dbf75a2254a">Vad avser statsrådet att vidta för åtgärder mot denna typ av arrangemang, som försöker kringgå andan i den nya skattelagstiftningen?</textBlock>
  </contentBlock>
  <contentBlock page="0" id="i-bfd006bb0b80906c">
    <textBlock id="i-e37dea1460b1a546">4 §  Kammaren åtskildes kl. 11.01.</textBlock>
  </contentBlock>
  <contentBlock page="0" id="i-184076227e9a8143">
    <textBlock id="i-9ab21287c648efb7">Förhandlingarna leddes av förste vice talmannen.</textBlock>
  </contentBlock>
</protocol>
