<protocol id="prot-199192--130">
  <contentBlock page="0" id="i-2b050ee78e1d0d42">
    <textBlock id="i-fd646b3dd32b5cc3">1 §  Anmälan om kompletteringsval till riksdagens revisorer</textBlock>
  </contentBlock>
  <contentBlock page="0" id="i-3b8da517ab2cff51">
    <textBlock id="i-aeb4b114ee8d6992">Talmannen meddelade att Socialdemokratiska riksdagsgruppen på grund av uppkommen vakans anmält Marianne Carlström till ny suppleant i riksdagens revisorer efter Ulla-Britt Åbark.</textBlock>
  </contentBlock>
  <contentBlock page="0" id="i-c3e5acda59d1c660">
    <textBlock id="i-f34d267ff7ef1584">Talmannen förklarade vald till</textBlock>
  </contentBlock>
  <contentBlock page="0" id="i-793a2e78a9d05546">
    <textBlock id="i-1f09ff80b58c1c6f">suppleant i riksdagens revisorer</textBlock>
  </contentBlock>
  <contentBlock page="0" id="i-ed1e5038184c62b6">
    <textBlock id="i-d1c45055d9f908b7">Marianne Carlström (s)</textBlock>
  </contentBlock>
  <contentBlock page="0" id="i-c2a7da716e59c2e8">
    <textBlock id="i-232c9b8327fd1aec">2 §  Avsägelse</textBlock>
  </contentBlock>
  <contentBlock page="0" id="i-624c02d74a8e7cbb">
    <textBlock id="i-08bed7bdb0c10350">Talmannen meddelade att Andres Käärik (fp)</textBlock>
    <textBlock id="i-152b3315fbdde9d1">avsagt sig uppdraget att vara ersättare för riksdagsledamot fr.o.m. den 1 juli 1992.</textBlock>
  </contentBlock>
  <contentBlock page="0" id="i-d061d22b36e0b2fa">
    <textBlock id="i-9ea9b47cedf85700">Kammaren biföll denna avsägelse.</textBlock>
  </contentBlock>
  <contentBlock page="0" id="i-c250abbedcfa910d">
    <textBlock id="i-d4496326eb600073">3 §  Justering av protokoll</textBlock>
  </contentBlock>
  <contentBlock page="0" id="i-bf72ee4fde91e7d1">
    <textBlock id="i-3b5b08ba5f9f3beb">Justerades protokollen för den 5 och 9 juni.</textBlock>
  </contentBlock>
  <contentBlock page="0" id="i-72e5ff8548966973">
    <textBlock id="i-566da24d5af100a0">4 §  Hänvisning av ärenden till utskott</textBlock>
  </contentBlock>
  <contentBlock page="0" id="i-e9f7346c3a6c2048">
    <textBlock id="i-1a406d3d02499e30">Föredrogs och hänvisades</textBlock>
  </contentBlock>
  <contentBlock page="0" id="i-1caa25e48961f56b">
    <textBlock id="i-eaa9cab26b5a6df1">Propositionerna</textBlock>
  </contentBlock>
  <contentBlock page="0" id="i-71aa2bdcee9ca243">
    <textBlock id="i-d7b9e9f313efc103">1991/92:171 till jordbruksutskottet</textBlock>
  </contentBlock>
  <contentBlock page="0" id="i-dda3e71e743af239">
    <textBlock id="i-df9b0c11ee70a954">1991/91:174 till utrikesutskottet</textBlock>
  </contentBlock>
  <contentBlock page="0" id="i-765d7e140e89ad9e">
    <textBlock id="i-cedfbf2e203f2853">Förslag</textBlock>
  </contentBlock>
  <contentBlock page="0" id="i-0da2698b8e4d2929">
    <textBlock id="i-3e75666da086473f">1991/92:22 till försvarsutskottet</textBlock>
  </contentBlock>
  <contentBlock page="0" id="i-43c3a66cf370d435">
    <textBlock id="i-dc5decf6471eae94">5 §  Remissdebatt</textBlock>
  </contentBlock>
  <contentBlock page="0" id="i-729f4c4212a0e933">
    <textBlock id="i-6170d298bc7d2ae5">Anmäldes följande</textBlock>
  </contentBlock>
  <contentBlock page="0" id="i-3be597bd756b8e83">
    <textBlock id="i-049e835d4cd2a3ad">motioner</textBlock>
  </contentBlock>
  <contentBlock page="0" id="i-ac3e54461943613b">
    <textBlock id="i-d75a007bc1d404ba">med anledning av prop. 1991/92:170 Europeiska ekonomiska samarbetsområdet (EES):</textBlock>
  </contentBlock>
  <contentBlock page="0" id="i-3f605216662a04c9">
    <textBlock id="i-f2bf4ef6560f0bb6">1991/92:E1 av Birgitta Hambraeus (c),</textBlock>
  </contentBlock>
  <contentBlock page="0" id="i-749cef62174dbe55">
    <textBlock id="i-0337f263e4f18949">1991/92:E2 av Lennart Brunander (c),</textBlock>
  </contentBlock>
  <contentBlock page="0" id="i-a3d9231328e3efbd">
    <textBlock id="i-0479e333c21321f9">1991/92:E3 av Björn von der Esch (m),</textBlock>
  </contentBlock>
  <contentBlock page="0" id="i-b505ca98366057b1">
    <textBlock id="i-261a5996a09d150d">1991/92:E4 av Karin Israelsson (c),</textBlock>
  </contentBlock>
  <contentBlock page="0" id="i-bc76993c55314fa7">
    <textBlock id="i-f95ae085c77cf684">1991/92:E5 av Karin Israelsson m.fl. (c, s, fp, kds),</textBlock>
  </contentBlock>
  <contentBlock page="0" id="i-d272f16708140fb7">
    <textBlock id="i-03354670a807dfa5">1991/92:E6 av Sten Söderberg (-),</textBlock>
  </contentBlock>
  <contentBlock page="0" id="i-94967915d7d659ed">
    <textBlock id="i-b78c47c15906a536">1991/92:E7 av Mats Hellström m.fl. (s),</textBlock>
  </contentBlock>
  <contentBlock page="0" id="i-e81aa6654738279f">
    <textBlock id="i-f2cdea87d0e605e4">1991/92:E8 av Birgitta Hambraeus (c),</textBlock>
  </contentBlock>
  <contentBlock page="0" id="i-999752b285135d98">
    <textBlock id="i-089ea3e5dc252b5a">1991/92:E9 av Hans Göran Franck (s),</textBlock>
  </contentBlock>
  <contentBlock page="0" id="i-e1226b1f7f7b3fd6">
    <textBlock id="i-b4fc1b6a836b7e15">1991/92:E10 av Lars Werner m.fl. (v),</textBlock>
  </contentBlock>
  <contentBlock page="0" id="i-7d0edd3b24cffb90">
    <textBlock id="i-18b5fd785b5b0b9f">1991/92:E11 av Ian Wachtmeister m.fl. (nyd) och</textBlock>
  </contentBlock>
  <contentBlock page="0" id="i-b9dbf42dd9f635a1">
    <textBlock id="i-51da239efd0c0a57">1991/92:E12 av Lena Klevenås (s).</textBlock>
  </contentBlock>
  <contentBlock page="0" id="i-966a1a9eeff6754e">
    <textBlock id="i-ddb7cef5a31f1f79">Anf. 1  BIRGITTA HAMBRAEUS (c):</textBlock>
  </contentBlock>
  <contentBlock page="0" id="i-ebbb22fb95da9f8e">
    <textBlock id="i-b1d1399c0738ef70">Fru talman! Jag har begärt ordet i dag, trots att de flesta tror att riksmötet avslutats, eftersom något oerhört håller på att hända utan att någon egentligen tycks bry sig om det.</textBlock>
  </contentBlock>
  <contentBlock page="0" id="i-aafe7cbf163758d4">
    <textBlock id="i-64479b5ee3fb56a5">Det EES-avtal som nu skall behandlas i riksdagen tror de flesta redan är taget. Vi är vana vid att riksdagens ratificering av internationella avtal mest är en formsak. Vi får vänja oss av med det.</textBlock>
    <textBlock id="i-83403c42efbbae13">Hädanefter är det faktiskt utrikespolitiken som bestämmer inrikespolitiken.</textBlock>
  </contentBlock>
  <contentBlock page="0" id="i-71fcac37d1820771">
    <textBlock id="i-27a181202b85e6c6">Skulle riksdagen anta EES-avtalet på det sätt som regeringen föreslår, införs ett helt nytt rättssystem i</textBlock>
    <textBlock id="i-6fd759054a3e3fc1">Sverige. Det innebär t.ex. följande. Om myndigheter stöder sig på EES-avtalet, kan de tvinga folk att lyda bestämmelser som går emot en lag som stiftats i riksdagen. Riksdagen begränsas i sin lagstiftningsmakt av tjänstemännens tolkning av</textBlock>
    <textBlock id="i-fcc7654c2a609c53">EES-avtalet. All offentlig makt utgår inte längre från folket. När våra väljare i framtiden vädjar till oss att ändra en bestämmelse kan vi bara säga:</textBlock>
    <textBlock id="i-164d0f49e284c334">Tyvärr, detta bestämmer vi inte längre över. Folket kan bli av med riksdagsmän i allmänna val, men inte med statstjänstemän. Det är tjänstemännen som blir experter på EES-lagarna, eftersom det är dessa som kommer att medverka i EG:s kommittéarbete. Deras omvittnade lojalitet med sina uppdragsgivare kommer att flyttas från folkvalda i Sverige till EG-kommissionen i Bryssel.</textBlock>
  </contentBlock>
  <contentBlock page="0" id="i-c528a450a6c924c6">
    <textBlock id="i-b23777eef184992f">Vad kommer att hända med demokratin?</textBlock>
  </contentBlock>
  <contentBlock page="0" id="i-d377fbe57d70f096">
    <textBlock id="i-3e767919dbdd8fed">Lagrådet har reagerat våldsamt mot den s.k.</textBlock>
    <textBlock id="i-f8c3f15c1993ff29">lagvalsprincipen, som jag försökt åskådliggöra ovan. Ändå föreslår regeringen att den antas.</textBlock>
    <textBlock id="i-bc2b72e462d41ad6">Lagrådet säger att EES-avtalet är unikt, eftersom den ''anpassning av svensk rätt till EG:s rättssystem som skall äga rum innebär --- en genomgripande förändring av vår rättsordning''. Detta anförs i</textBlock>
    <textBlock id="i-00d5eb389ca68a84">EES-propositionen del 1 s. 216.</textBlock>
  </contentBlock>
  <contentBlock page="0" id="i-0b6a74ec9e92d4e8">
    <textBlock id="i-785138d9b5893015">Vidare säger lagrådet på s. 218 i propositionen ''---</textBlock>
    <textBlock id="i-39218b2f7fd354c0">att det framdeles blir svårare än för närvarande att tillägna sig vad som är gällande svensk rätt''. Det kan enligt lagrådet bli svårt, särskilt för enskilda och företag men också för domstolar, advokater m.fl., att överblicka hur EES-rätten förhåller sig till svenska bestämmelser och rättspraxis. Med andra ord: det blir oklart vilka lagar och regler vi har att rätta oss efter.</textBlock>
  </contentBlock>
  <contentBlock page="0" id="i-432699f312c0795c">
    <textBlock id="i-feae7558950dd5d5">Vad kommer att hända med rättskänslan?</textBlock>
  </contentBlock>
  <contentBlock page="0" id="i-71f5ce4edc7e2fa2">
    <textBlock id="i-b70cd17fc41a2766">Detta unika avtal skall nu drivas igenom i riksdagen i unik brådska. Samtliga remissinstanser har klagat över att de haft för kort tid på sig. Riksmötet förlängs till i dag när nästan alla riksdagsmän har rest hem, så att motionstiden kan gå ut nu, och man förhindrar att riksdagsmännen får sommaren på sig för att ha en chans att sätta sig in i de fem volymer som propositionen hittills omfattar. Femton ytterligare volymer skall komma fram under utskottsbehandlingen enligt uppgift i propositionen. Ett särskilt EES-utskott har bildats.</textBlock>
    <textBlock id="i-2eb445fece62f0a1">Det skall arbeta under sommaren. Debatt och beslut väntas den 18--19 november. Och så skall allt bli gällande lag den 1 januari! Varför i hela världen har vi så bråttom?</textBlock>
  </contentBlock>
  <contentBlock page="0" id="i-2971faedb54b3a60">
    <textBlock id="i-1bd1d6d67d999cc7">Den inre marknaden i EG kommer av allt att döma inte att träda i kraft i EG den 1 januari 1993. Det finns åtskilliga delar av den s.k. vitboken som inte är färdiga. Bl.a. kommer inte normer och standarder för en enhetlig varumarknad att bli klara än på många år, enligt det oavhängiga forskningsinstitutet CEPS i Bryssel. Turbulensen efter Danmarks nej till</textBlock>
    <textBlock id="i-e8bc9460bb052535">Maastrichtöverenkommelsen lär inte snabba på detta arbete. För övrigt brukar EG:s länder ta tid på sig innan man implementerar EG-regler. Men i</textBlock>
    <textBlock id="i-cb34eb4d45cea43b">Sverige tycks en sorts duktighetskomplex överordnas allt annat. Har Ulf Dinkelspiel sagt den</textBlock>
    <textBlock id="i-d8c7284bcd0140b0">1 januari, så skall det också bli den 1 januari, om så hela Sveriges rättsordning havererar!</textBlock>
  </contentBlock>
  <contentBlock page="0" id="i-f111bfc6b814843c">
    <textBlock id="i-8a53b51c7f0ac594">I Finland inkallas riksdagen speciellt efter midsommar för en genomgripande debatt. I</textBlock>
    <textBlock id="i-f6909b84e6db1bed">Schweiz folkomröstar man i december. Vad händer om avtalet faller i något EFTA-land fram på vårkanten, när våra nitiska myndigheter efter våldsamma ansträngningar redan börjat leva efter det?</textBlock>
  </contentBlock>
  <contentBlock page="0" id="i-32e721b895fc1940">
    <textBlock id="i-1c5f92fd8721a884">Nu måste väl ändå detta avtal om ett europeiskt ekonomiskt samarbetsområde vara unikt värdefullt för Sverige, för att motivera denna unika behandling? Jag läser propositionen med stigande förvåning. De flesta fördelar som statsrådet</textBlock>
    <textBlock id="i-945b8cb33ac4cd3d">Dinkelspiel anför har vi redan genom nuvarande samarbetsavtal med EG, och det är högst tveksamt om det nya som EES-avtalet medför är till Sveriges fördel.</textBlock>
  </contentBlock>
  <contentBlock page="0" id="i-11a1eba23ab91c2b">
    <textBlock id="i-343f1bd5a9f57df3">Frihandelsavtalet har fungerat utmärkt sedan 1973.</textBlock>
    <textBlock id="i-9a4c843c8ae7ebf7">Vår handel är i balans, och vi ger därmed åtskilliga tusen jobb i EG:s länder. Vi är ömsesidigt beroende av varandra i handelsutbytet. Ett samarbete har vuxit fram på en rad områden därutöver. Vi utbyter information och diskuterar gemensamma problem t.ex. rörande ekonomisk politik, miljövård, arbetsmiljö, konsumentpolitik, transporter, varumärken samt u-landsfrågor. Sverige deltar i flera forskningsprogram (COMETT) och i harmoniseringen av standarder och tekniska föreskrifter, t.ex. i CEN och CENELEC. Vi har tecknat avtal om studentutbyte (Erasmus), och svenska pass kommer att gälla som EG-pass utan</textBlock>
    <textBlock id="i-da3404f7ccfd0e95">EES-avtalet. Svenska företag och ideella organisationer deltar aktivt i det lobbyarbete i</textBlock>
    <textBlock id="i-70c3c8ec81ed65fe">Bryssel som i praktiken utformar EG:s lagar.</textBlock>
    <textBlock id="i-5e808a2597ef1f8a">Samtidigt är vi en suverän stat, där svenska folket har rätt att bestämma vilka förtroendevalda som skall ansvara för alla regler som gäller i Sverige. Vi har rätt att vara föregångsland, att skydda vårt land från skadlig import och gynna våra företag när det är fördelaktigt ur helhetssynpunkt. Mycket talar t.ex. för att den konkurrenslag som vi enligt lag om</textBlock>
    <textBlock id="i-4fb5e104739169aa">EES nu skall tillämpa kommer att inskränka vår frihet på ett skadligt sätt för vår försörjning. Varor kan bli billigare, men jobben försvinna.</textBlock>
  </contentBlock>
  <contentBlock page="0" id="i-ae9e4b3ad49f1635">
    <textBlock id="i-2496e07b5ee7bbc1">I stort sett gäller alltså de fyra friheterna i EG:s inre marknad i vårt umgänge med EG och mycket därutöver redan utan EES-avtalet, samtidigt som</textBlock>
    <textBlock id="i-33035cb00492f3a7">Sverige fortfarande har rätt att begränsa flödet när vi anser det lämpligt. Denna rätt försvinner i och med EES-avtalet, då vi måste acceptera allt som är tillåtet i EG, med vissa smärre undantag under en övergångsperiod.</textBlock>
  </contentBlock>
  <contentBlock page="0" id="i-a1675c0582d7728e">
    <textBlock id="i-3ccb4e8ac181fc78">Det nya vi får är en gemensam arbetsmarknad.</textBlock>
    <textBlock id="i-be16ca6708418831">Men så länge arbetslösheten är ett stort problem i</textBlock>
    <textBlock id="i-0b8611fcf2af7ac6">EG-länderna är fördelen för Sverige begränsad.</textBlock>
    <textBlock id="i-7aa4a81ecef521af">Däremot får vi räkna med att ta emot arbetslösa från EG-länderna som etablerar småföretag här.</textBlock>
    <textBlock id="i-0c519c6a13a51ca1">Det innebär vissa problem för vårt socialförsäkringssystem. Vi lär inte kunna hindra en fri spritförsäljning.</textBlock>
  </contentBlock>
  <contentBlock page="0" id="i-0fdf9bfe453dc4ab">
    <textBlock id="i-ebca3067af3cb92a">Det är tänkt att vi skall få tillgång till EG-ländernas offentliga upphandling. Jag tillåter mig tvivla på att andra länder kommer att köpa svenska varor, om de inte anser att det är mer fördelaktigt, än att ha kvar sina egna leverantörer. Och jag tvivlar på att det kan bli särskilt framgångsrikt för svenska företag att tvinga på ovilliga köpare produkter, åberopande EES-avtalet. Skall vi dessutom dumpa priserna för att tränga oss in på den övermättade marknaden, i skydd av reglerna att antidumping inte är tillåten?</textBlock>
  </contentBlock>
  <contentBlock page="0" id="i-f71463a09eaaa583">
    <textBlock id="i-026ac7192523fd9c">För dessa tvivelaktiga fördelar skall vi alltså ändra vår rättsordning och acceptera hela EG:s lagmassa på dessa områden. En del av dessa lagar är enligt uppgift inte ens längre aktuella, och de följs inte heller inom EG. EFTA skall också bygga upp en byråkratisk apparat parallell med EG, en EFTA-</textBlock>
    <textBlock id="i-1f82c63c836c035d">kommission, EFTA-ministerråd, nästan ett EFTA-</textBlock>
    <textBlock id="i-9910ca064d34d4e2">parlament ocn en EFTA-domstol. Jag trodde att vår regering strävade efter att minska krångel och byråkrati.</textBlock>
  </contentBlock>
  <contentBlock page="0" id="i-17bb8903ea614e2c">
    <textBlock id="i-9ebe5b377e294105">Den enda framgångsvägen för vårt näringsliv är att våra produkter och våra försäljningsmetoder är så bra att folk vill köpa av oss. Detta tycks också vara fallet för många svenska storföretag som lyckas bra med den offentliga upphandlingen runt om i världen. Ericsson t.ex., säljer telefoner i USA,</textBlock>
    <textBlock id="i-7a3ff52d740f7cc4">Japan och Kina. Det är tur att vi inte behöver ta över dessa länders lagar för att kunna göra affärer med dem.</textBlock>
  </contentBlock>
  <contentBlock page="0" id="i-bad11b4293501a71">
    <textBlock id="i-885ed39e3f63f768">Det framhålles att steget från EES-avtalet till medlemskap kommer att bli naturligt och nödvändigt, eftersom man då får vara med i EG:s beslutsprocess, vilken vi ändå blir beroende av genom EES. Efter Danmarks nej till Europeiska</textBlock>
    <textBlock id="i-e764d1eb28ec75b6">Unionen är det emellertid ingen som vet vad vår ansökan om medlemskap i EG gäller.</textBlock>
  </contentBlock>
  <contentBlock page="0" id="i-38d165fda458def7">
    <textBlock id="i-d582b551720d80b6">EES-avtalet har av många, också av EG-</textBlock>
    <textBlock id="i-071a73d16af4083d">förespråkare, betecknats som ett missfoster, monster eller som en misslyckad hybrid. Avtalet kan emellertid sägas upp, och man kan hävda att detta är ett sätt att pröva vad en närmare bindning till EG skulle innebära.</textBlock>
  </contentBlock>
  <contentBlock page="0" id="i-3cd4c6d6d84a7e16">
    <textBlock id="i-5a94a5ed50167107">Fru talman! Jag har skrivit två motioner med anledning av EES-propositionen. Den 1 juni lämnade jag en motion om vikten av att vi inte övertolkar avtalet till vår nackdel när det gäller den kommunala självstyrelsen. I den andra som jag lämnade i dag föreslås bl.a. att den lagvalsregel som lagrådet kritiserar, inte skall införas. EES-utskottet bör också undersöka hur långt man har kommit med EG:s inre marknad. Vi gör oss löjliga om vi harmoniserar oss med den innan den finns.</textBlock>
  </contentBlock>
  <contentBlock page="0" id="i-9ce41d05bb26b963">
    <textBlock id="i-964adb15bc06d12b">Vidare föreslår jag att man skall häva hemligstämpeln och redogöra för de invändningar som svenska myndigheter har haft mot EES.</textBlock>
  </contentBlock>
  <contentBlock page="0" id="i-dd0dffbc9b748d62">
    <textBlock id="i-202bd0ab2b429dff">Jag ber också utskottet att systematiskt visa hur de olika förbehåll som riksdagen givit för förhandlingarna har tillgodosetts och att konkret beskriva hur EES-avtalet förbättrar de samarbetsformer och avtal som vi redan har.</textBlock>
  </contentBlock>
  <contentBlock page="0" id="i-2773412e377519c2">
    <textBlock id="i-91d82079141f1eae">Om sammanvägningen av för-  och nackdelar med</textBlock>
    <textBlock id="i-eef661afc3e30937">EES-avtalet blir negativ, föreslår jag att riksdagen inte antar avtalet.</textBlock>
  </contentBlock>
  <contentBlock page="0" id="i-d2d21c86af3b77e1">
    <textBlock id="i-ae31da408265d5a8">Anf. 2  HADAR CARS (fp):</textBlock>
  </contentBlock>
  <contentBlock page="0" id="i-6c28e38609e0b1d0">
    <textBlock id="i-5e4991480612d2a7">Fru talman! Jag ser inte någon orsak för mig att i dag i sak gå in på alla de invändningar mot EES-</textBlock>
    <textBlock id="i-ce7905f50e08b9a2">avtalet som Birgitta Hambraeus drar fram. Vi i kammaren får rikt med tillfällen till att diskutera innebörden av EES-avtalet och dess konsekvenser.</textBlock>
    <textBlock id="i-3fff2b06932eef6a">Det gäller inte minst när EES-utskottet har gått igenom det här stora avtalet och de motioner som i dag har väckts, bordlagts och skickats vidare till utskottet. På basis av detta, och utifrån ett betänkande, kommer alla i kammaren att få alla möjligheter att framföra sina åsikter och att rösta på det sätt som de finner bäst i det här ärendet.</textBlock>
  </contentBlock>
  <contentBlock page="0" id="i-b5fb5329b632ead9">
    <textBlock id="i-782f36eef05cdca1">Jag kan inskränkta mig till att säga att jag tycker mig förstå av det som Birgitta Hambraeus har sagt, att det är väsenligt mycket lättare att gräva i detaljer än att se till den helhet som kan skapa väsentligt bättre förhållanden för Sverige och svenska medborgare, och som är grunden till att vi har inlett ett arbete här i riksdagen att genomföra ett EES-avtal.</textBlock>
  </contentBlock>
  <contentBlock page="0" id="i-971ea2b6f3d8f6b0">
    <textBlock id="i-6e911228d95a3810">Jag kan hålla med Birgitta Hambraeus att det är synd att vi inte har mer tid för behandling i riksdagen av det här ärendet. Ärendet är mycket omfattande. Att det förhåller sig så är emellertid inte någonting som riksdagen kan göras ansvarig för. Arbetet här i riksdagen, från det vi fick propositionen, har gått såvitt jag förstår så snabbt som man över huvud taget kan begära. Man kan inte heller anklaga den svenska regeringen för att ha sölat med att få avtalet till stånd. De problem som har uppstått har legat utanför Sveriges gränser, och vi kan väl bara notera att man från svensk sida, regering och riksdag, gör allt vad som kan göras för att genomföra avtalet på det sätt och på den tid som länge har varit målet för svensk politik.</textBlock>
  </contentBlock>
  <contentBlock page="0" id="i-ef44e75ecf2443d5">
    <textBlock id="i-6d68f8f6608a3cc7">Jag vill gärna understryka ordet länge, därför att</textBlock>
    <textBlock id="i-f945f5967a6ef751">Birgitta Hambraeus nämnde att om Ulf Dinkelspiel bara säger någonting, måste vi omedelbart genomföra det. Så är inte fallet. Det intressanta är att det sedan mycket lång tid finns en mycket stor majoritet i denna riksdag bakom det arbete som har bedrivits för att åstadkomma ett EES-avtal. Inte minst har Anita Gradin, som ledde detta arbete under lång tid, en stor del i att på ett dugligt sätt ha fått fram avtalet så som det nu föreligger.</textBlock>
  </contentBlock>
  <contentBlock page="0" id="i-1173b232c45a9663">
    <textBlock id="i-aa4abb9bf3abbddc">Fru talman! Jag vill bara säga att EES-avtalet, om det genomförs, innebär att svenska medborgare får möjlighet att delta i ett samarbete -- inte i ett övernationellt samarbete -- som ger oerhörda möjligheter för oss och för Sverige som samhälle.</textBlock>
    <textBlock id="i-f5e3b386701a0f3c">Jag finner det därför angeläget att vi i riksdagen gör vad vi kan för att avtalet skall kunna genomföras och kunna komma i kraft på det sätt som länge har varit avsikten. Det ligger alltjämt inom möjligheternas ram, och det är till Sveriges och till svenska medborgares nytta. Vi skall se till att det fungerar på det sättet.</textBlock>
  </contentBlock>
  <contentBlock page="0" id="i-bbe083b3a6d564ba">
    <textBlock id="i-5afe3709c64f910c">Anf. 3  BIRGITTA HAMBRAEUS (c)</textBlock>
    <textBlock id="i-a556948dc6381189">replik:</textBlock>
  </contentBlock>
  <contentBlock page="0" id="i-d9a9366ae8e7c6dd">
    <textBlock id="i-40f46ba6e3bc5b54">Fru talman! Det ligger några propositioner på vårt bord. Motionstiden för dem går inte ut förrän i oktober. Så hade riksdagen kunnat bestämma även när det gäller EES-avtalet. Såvitt jag förstår finns det också i EES-propositionen ett meddelande om att vi har tid på oss fram till den 1 juli med att anta det. Vi hade alltså mycket väl kunnat behandla ärendet i en mycket lugnare takt.</textBlock>
  </contentBlock>
  <contentBlock page="0" id="i-b0d2a3b4807c4f3c">
    <textBlock id="i-2b95f5d4a42d43ad">Hadar Cars säger att jag ägnar mig åt detaljer. Jag kan inte tycka att det att införa en annan rättsordning i Sverige skulle vara en detalj. Det är ett oerhört stort system som vi inför.</textBlock>
  </contentBlock>
  <contentBlock page="0" id="i-7bad0d9924d6b4fa">
    <textBlock id="i-088952c8adb581b3">EES-avtalet innebär att vi får delta i samarbetet, säger Hadar Cars. Det stämmer, men det gör vi ju redan! Det är min poäng. Jag hoppas att de motioner som jag har väckt och utskottets behandling kommer att innebära att alla de samarbetsformer som vi redan har verkligen undersöks. Om vi har samarbetsformer som faktiskt är utvecklingsbara, och som har fungerat bra, finns det ingen anledning till att gå in i ett samarbete som innebär att ett nytt lagsystem övertas -- att 1 500 lagar från EG övertas.</textBlock>
  </contentBlock>
  <contentBlock page="0" id="i-10aab2f72c495247">
    <textBlock id="i-3453e23d5d6fdd90">Jag tolkar Hadar Cars så att utskottet kommer att beakta detta och gör det som jag ber om, nämligen att väga för och emot och att ta fram det som hittills har varit hemligstämplat när det gäller myndigheternas invändningar. Att det även görs en analys av de samarbetsformer som redan finns vore bra, för att se om detta avtal verkligen är fördelaktigt i jämförelse med våra nuvarande samhällsformer.</textBlock>
  </contentBlock>
  <contentBlock page="0" id="i-099a4633927dd20c">
    <textBlock id="i-ed01f4717142f40e">Anf. 4  HADAR CARS (fp) replik:</textBlock>
  </contentBlock>
  <contentBlock page="0" id="i-d0d7d63ae1a3a15f">
    <textBlock id="i-3fda6a0951f93e5b">Fru talman! Låt mig för kammaren bara nämna att</textBlock>
    <textBlock id="i-6688409a4b4719eb">EES-utskottet på torsdag håller sitt fjärde sammanträde. Utskottet kommer därefter, vid olika tillfällen, att fortsätta att sammanträda under sommaren. Utskottet kommer att ordna möjligheter för alla de organisationer som är intresserade, och andra, att komma till utskottet med synpunkter. Vi har även mycket preliminärt diskuterat huruvida vi borde ordna en offentlig utfrågning -- eller flera -- inom utskottets ramar.</textBlock>
  </contentBlock>
  <contentBlock page="0" id="i-1cfe73c5f47f066b">
    <textBlock id="i-6557d9f1a1ed3b8d">Tidsplanen är ganska tuff. Det kan jag visst hålla med Birgitta Hambraeus om. Vi har planerat att vara färdiga för ställningstagande i början av september, med slutligt ställningstagande i oktober, och det är tänkt att EES-utskottets betänkande skall behandlas den 18--19 november. Därefter kommer ytterligare en del frågor som hänger samman med avtalet upp i riksdagen, först i utskotten och därefter i kammaren för fattande av beslut. Det är alltså ett ganska hårt schema som vi har framför oss. Jag är emellertid säker på att de ledamöter som tillhör EES-utskottet med intresse och arbetsvilja ser fram emot att lösa dessa uppgifter.</textBlock>
  </contentBlock>
  <contentBlock page="0" id="i-4ddb58c1e6f97dec">
    <textBlock id="i-500837f0d52cb2a4">Det råder inte något tvivel hos någon i utskottet om att man skall lägga ned all den tid och kraft som behövs för att behandlingen skall bli så ordentlig och så noggrann som någon kan ställa krav på.</textBlock>
  </contentBlock>
  <contentBlock page="0" id="i-5a81011199ccebfa">
    <textBlock id="i-2322b06755bebab7">Anf. 5  MATS HELLSTRÖM (s):</textBlock>
  </contentBlock>
  <contentBlock page="0" id="i-ab0d050714dadc1e">
    <textBlock id="i-9f13c98f44fcd143">Fru talman! EES-avtalet innehåller många komplicerade frågor. I många avseenden är avtalet unikt. I debatten, inte bara här utan också tidigare, har det påpekats att vi har kort tid att behandla avtalet. Att det har blivit så är förvisso något som ligger utanför den svenska domvärjon.</textBlock>
  </contentBlock>
  <contentBlock page="0" id="i-a4f9ff8184a7dd50">
    <textBlock id="i-31d0ef7a0652c8af">Men nu har ett särskilt utskott tillsatts i riksdagen för att behandla frågan. Jag vill för</textBlock>
    <textBlock id="i-a59efcb06625b5e0">Socialdemokraternas räkning deklarera att vi avser självfallet att mycket aktivt arbeta med den omfattande materia som finns. Vi anser att utskottet bör arbeta så att man i offentliga hearings belyser de mycket viktiga frågor där olika remissinstanser har funnit svagheter eller anser att konsekvenserna ytterligare bör belysas för hur man skall agera på det ena eller det andra sättet inom avtalets ram.</textBlock>
  </contentBlock>
  <contentBlock page="0" id="i-0463cd89b14b2f33">
    <textBlock id="i-bfb54b6531121f8b">Med hjälp av offentliga hearings under sommaren och hösten och med ett särskilt utskott, där ledamöterna rimligen har utgått från att man får avsätta arbetstid för detta arbete, bör det vara fullt möjligt för riksdagen att på ett grannlaga och ordentligt sätt arbeta med frågan. Sedan får vi givetvis se vad vi i kammaren kommer att säga i sakfrågan.</textBlock>
  </contentBlock>
  <contentBlock page="0" id="i-c0ce9c8de5a88680">
    <textBlock id="i-62fb809a719cc6e4">Det här är inte en fråga som enbart handlar om att förkasta eller anta EES-avtalet. Det finns också en rad frågor där riksdagens ställningstagande kan ge olika inriktning beroende på hur utskottet arbetar och vilken ställning kammaren vill ta. Det handlar bl.a. om vilket sätt som EES-regler förs in i den svenska lagstiftningen, regeringsförordningar, ämbetsverkens föreskrifter osv.</textBlock>
  </contentBlock>
  <contentBlock page="0" id="i-ceebfab80ec81c40">
    <textBlock id="i-7456206ed88becbd">EG arbetar ofta så att man i direktiv föreskriver målsättningar, sedan genomförs de på olika sätt i de olika länderna. På motsvarande sätt kommer vi i</textBlock>
    <textBlock id="i-755f885c0bdf17f7">Sverige att diskutera hur vi skall föra in EES-regler i det svenska lagstiftningsarbetet, myndighetsarbetet och regeringsarbetet.</textBlock>
  </contentBlock>
  <contentBlock page="0" id="i-e83eba15a5424da3">
    <textBlock id="i-298883728393dd5b">Den kontroversiella frågan gäller de beslut som EG</textBlock>
    <textBlock id="i-fce2c490b9843f90">ännu inte har fattat men som är viktiga för att den inre marknaden och de fyra friheterna skall fungera. Där väntar man fortfarande på EG-beslut.</textBlock>
    <textBlock id="i-595c1e4855f3b436">Skälet till att beslut ännu inte har fattats är ofta att frågorna är just kontroversiella. Här gäller naturligtvis en extra dimension till EFTA-ländernas behandling av samma frågor. Här kan vi ställas inför en rad besvärliga sakfrågor som vi också bör ta ställning till.</textBlock>
  </contentBlock>
  <contentBlock page="0" id="i-1949a319973075ef">
    <textBlock id="i-27c3851407f25be9">Sedan tillkommer i EES-avtalet en rad nya institutionella institutioner där Sverige blir medlem. Det är viktigt att vi aktivt arbetar i en ny institution.</textBlock>
  </contentBlock>
  <contentBlock page="0" id="i-e2b77a8aa40919bb">
    <textBlock id="i-7276386b8a6b6cc8">Birgitta Hambraeus sade att det i huvudsak kommer att vara tjänstemän som kommer att hantera frågorna. Men genom EES-avtalets ram tillkommer ministerråd, kommittéer -- där tjänstemän finns med -- och ett gemensamt parlamentariskt organ för Europaparlamentet och</textBlock>
    <textBlock id="i-bf69f613d3d08b70">EFTA:s olika parlament, inkl. vår riksdag. Det är oerhört viktigt på vilket sätt vi som parlamentariker aktivt vill arbeta i organen. Det är också viktigt hur vi som riksdag ger uttryck för vår regering vår uppfattning om hur regeringen bör agera i ministerrådsorganen. Det är frågor av den typen som vi också tar upp i den socialdemokratiska utskottsgruppsmotionen. Det visar att det finns en lång rad viktiga frågor som den svenska riksdagen har att ta ställning till utöver frågan att säga ja eller nej till själva avtalet.</textBlock>
  </contentBlock>
  <contentBlock page="0" id="i-53bd5540de98df22">
    <textBlock id="i-f0145113d3c80393">Anf. 6  BIRGITTA HAMBRAEUS (c)</textBlock>
    <textBlock id="i-6c3e487a24ed5ae0">replik:</textBlock>
  </contentBlock>
  <contentBlock page="0" id="i-59ed094be8013131">
    <textBlock id="i-bef6617b710d49ee">Fru talman! Det brukar ofta klagas på att vi som är tveksamma till att ändra på de nuvarande arbetsformerna med EG inte har några alternativ.</textBlock>
    <textBlock id="i-462ed60a871cb16f">Jag tolkar det Mats Hellström sade så, att han och den socialdemokratiska gruppen verkligen kommer att arbeta för att klargöra de olika samarbetsformer som nu finns med EG.</textBlock>
  </contentBlock>
  <contentBlock page="0" id="i-68c6422224a10b99">
    <textBlock id="i-614bfd7230c77728">Mats Hellström är ju en van europé. Han har varit med i olika samarbetsformer i Europa. Vad är det för fel på dessa former? På vilket sätt är det nödvändigt att Sverige binder sina lagar till EG:s lagstiftningssystem och ändrar rättsordningen för att kunna fortsätta ett nära och fruktbart samarbete, som landet har haft under så många år?</textBlock>
    <textBlock id="i-f185968fee667449">Det har också åstadkommit en hög levnadsstandard i Sverige, till skillnad från många andra EG-</textBlock>
    <textBlock id="i-ee6445af02c9f0b7">länder -- också de som brukar anses vara rika.</textBlock>
  </contentBlock>
  <contentBlock page="0" id="i-ab4f911d01d12c45">
    <textBlock id="i-fefb87e643279d27">Anf. 7  MATS HELLSTRÖM (s) replik:</textBlock>
  </contentBlock>
  <contentBlock page="0" id="i-5b55f3fcadc95678">
    <textBlock id="i-143dbe9698b04013">Fru talman! Frihandelsavtalet, som hittills har varit det dominerande sättet för oss att samarbeta med</textBlock>
    <textBlock id="i-1c102ae885c748c7">EG, omfattar ju varor. Man har tidigt kritiserat både från EG:s sida och från EFTA-ländernas sida att det är för begränsat för de ambitioner som finns om ekonomiskt samarbete i Europa.</textBlock>
  </contentBlock>
  <contentBlock page="0" id="i-73fcc0b90674c2c0">
    <textBlock id="i-f1024b664e9953f6">När jag själv var ordförande i EFTA 1984, ansåg vi också att det handelspolitiska samarbetet var för begränsat -- även om det skulle breddas på andra områden. Vi ville delta i mer samarbete med EG-</textBlock>
    <textBlock id="i-27559afdf1614988">länderna. Det gällde t.ex. miljöfrågor, transportfrågor, utbildnings- och forskningsfrågor.</textBlock>
    <textBlock id="i-e27cc54a5e909e11">Diskussionerna under 1984 ledde fram till en gemensam deklaration mellan alla Västeuropas regeringar om det som skulle komma att kallas</textBlock>
    <textBlock id="i-b006d3a2d0f16874">EES. Det var ambitioner dels att bredda handelsharmoniseringen utöver de rena tullfrågorna, dels att bredda samarbetet till andra områden än rena handeln.</textBlock>
  </contentBlock>
  <contentBlock page="0" id="i-54c31b0270c08d55">
    <textBlock id="i-5aea501860e129cd">Den här insikten har legat bakom både EG:s interna arbete och EFTA-ländernas strävan i förhållande till EG. För att åstadkomma ett bättre verkande ekonomiskt samarbete räcker det inte med tullsänkningar på varor. Man måste också ta bort alla de många byråkratiska handelshinder som finns utanför tullarna.</textBlock>
  </contentBlock>
  <contentBlock page="0" id="i-54a9299169af6fdb">
    <textBlock id="i-fcb84642914d7a89">Här gäller det också att gå in på andra områden.</textBlock>
    <textBlock id="i-1440facaaad87e21">Tjänstehandeln är en växande del av världshandeln, som inte berörs av de gamla frihandelsavtalen. Det finns många fler sådana frågor som vi självfallet hoppas skall belysas i utskottsarbetet. De visar varför både EFTA-</textBlock>
    <textBlock id="i-5e6f0bfb6a5ecdf9">länderna och EG anser att det är viktigt att gå vidare utöver frihandelsavtalets ram.</textBlock>
  </contentBlock>
  <contentBlock page="0" id="i-455384749272f860">
    <textBlock id="i-1a764d502cf9cc13">Anf. 8  BIRGITTA HAMBRAEUS (c)</textBlock>
    <textBlock id="i-816f610ef6a40fb1">replik:</textBlock>
  </contentBlock>
  <contentBlock page="0" id="i-cafc1d8dfd686370">
    <textBlock id="i-e24de469ca52e289">Fru talman! EES-avtalet gäller huvudsakligen handel. Jag inser att det kan vara intressant med annat samarbete. Men min poäng är att det är just annat samarbete som vi redan har. Det måste Mats</textBlock>
    <textBlock id="i-0ccf1946d435683a">Hellström vara medveten om. Varför skall inte EG</textBlock>
    <textBlock id="i-fbe65fa9b6122ab3">vara öppen för tjänstehandel när hela världen för övrigt är det? Jag nämnde sådana exempel.</textBlock>
  </contentBlock>
  <contentBlock page="0" id="i-4455bce8dee0345d">
    <textBlock id="i-8efa5f547c28e9c7">Jag tolkar Mats Hellströms anförande som att ni noggrant kommer att analysera nuläget, inte bara frihandelsavtalet utan alla andra samarbetsformer som finns mellan Sverige och EG. Sedan kommer ni att bemöta varför den formen inte är utvecklingsbar, varför det är viktigt att ta över alla lagar och bygga upp en ny byråkrati med otroligt mer krångel än tidigare och varför det är en fördel.</textBlock>
  </contentBlock>
  <contentBlock page="0" id="i-13d694d11ef8e7b3">
    <textBlock id="i-83b2a9820a0b08da">Jag utgår från att utskottet kommer att analysera</textBlock>
    <textBlock id="i-243541097095b1c0">ESS-avtalet och att ni då, om ni märker att det är vettigare att fortsätta som nu, kommer att låta bli att ratificera avtalet.</textBlock>
  </contentBlock>
  <contentBlock page="0" id="i-94f18c90f95d7aa5">
    <textBlock id="i-9159d5abbcc0d8fa">Anf. 9  MATS HELLSTRÖM (s) replik:</textBlock>
  </contentBlock>
  <contentBlock page="0" id="i-bbe996446b771c48">
    <textBlock id="i-21310ada9a9763b9">Fru talman! Svaret på Birgitta Hambraeus fråga är att min uppfattning är att vi självfallet skall analysera de nuvarande samarbetsformernas sätt att fungera och ställa dem i relation till det vi önskar. Jag är helt övertygad om att vi kommer att finna att de nuvarande samarbetsformerna är alldeles för begränsade. Nog vore det väl underligt annars?</textBlock>
  </contentBlock>
  <contentBlock page="0" id="i-2ccca270944b26f5">
    <textBlock id="i-096d9be719f56288">År 1972 fann man en form för frihandelsavtal på varor mellan Västeuropas länder. Världsekonomin har dramatiskt förändrats sedan 1972. Det vore utomordentligt märkvärdigt om de former man då fann för att begränsa samarbetet skulle vara tillräckliga i dag. Det finns i samarbetet mellan nationer en dynamik. Det är bra att man vill gå vidare och fördjupa samarbetet. Jag är övertygad om att vi med dessa analyser kommer att finna att det hade varit dåligt och statiskt att se till 1972 års speciella regelverk.</textBlock>
  </contentBlock>
  <contentBlock page="0" id="i-fe72eba470c4f276">
    <textBlock id="i-ff81330606021a36">Anf. 10  GUNNAR HÖKMARK (m):</textBlock>
  </contentBlock>
  <contentBlock page="0" id="i-a436aae3ee0af14e">
    <textBlock id="i-953ae536482527b0">Fru talman! Det finns anledning att göra några reflexioner med anledning av Birgitta Hambraeus inlägg med frågor kring hanteringen av EES-</textBlock>
    <textBlock id="i-64cef353d5f17269">avtalet.</textBlock>
  </contentBlock>
  <contentBlock page="0" id="i-6e5b415ddfc15f05">
    <textBlock id="i-a465c0cae1032c5d">Det är inte så att de som är för ett ingående av ett avtal inte skulle bry sig om att detta är bakgrunden till att vi här i dag har ett bordläggningsplenum.</textBlock>
    <textBlock id="i-7b02e1f7ca64043e">Tvärtom kan dessutom sägas att få bordläggningsplenum är så välbesökta som detta.</textBlock>
  </contentBlock>
  <contentBlock page="0" id="i-8cb43333d5428a6c">
    <textBlock id="i-35369c8ed6ebdaef">Det är i själva verket så att hela EES-avtalet och den debatt om Sveriges integration med det övriga</textBlock>
    <textBlock id="i-84a8ceee8d02b643">Europa bygger på en mycket lång process, som har präglat en mycket stor del av det politiska livet och den politiska debatten i Sverige. Det är en process som när det gäller förhandlingsarbetet har haft motgångar och framgångar, men den har också följts av en mycket noggrann debatt, såväl i massmedia och i den allmänna opinionen som här i riksdagen. Det har skett bl.a. genom</textBlock>
    <textBlock id="i-9748d8217bc09dd9">Eftadelegationen, som har haft möjlighet att följa detta arbete mycket ingående.</textBlock>
  </contentBlock>
  <contentBlock page="0" id="i-1752ffea42664b78">
    <textBlock id="i-2f837454c2e04d58">Fru talman! Det är heller inte så att denna kammare genom att man nu går in i ett arbete i utskottet och behandlar EES-avtalet och de förslag som regeringen med anledning därav har lagt fram uppsäger sin suveränitet och att Sverige inte längre skall styras av sina valda företrädare. Tvärtom, vilket den här debatten är ett uttryck för och vilket resultatet av den danska folkomröstningen är ett annat uttryck för när det gäller själva medlemskapsfrågan, har Europas parlament och även Sveriges riksdag kontrollen och suveräniteten över de beslut som fattas.</textBlock>
  </contentBlock>
  <contentBlock page="0" id="i-13069942fc2d4013">
    <textBlock id="i-fda194af23044377">Men en konsekvens av den långa politiska processen och måhända en orsak till Birgitta</textBlock>
    <textBlock id="i-1c6733fdc7a43a95">Hambraeus frustration är något som man inte får glömma, nämligen att den process som vi nu går in i har ett betydande politiskt stöd bland nästan alla politiska partigrupperingar i denna kammare. Det är inte en process som har en svag förankring. Det är en process som har en extremt bred förankring.</textBlock>
    <textBlock id="i-100719e0998ca8a8">Vi finner sällan politiska frågor som har en så stor majoritet bakom sig som denna process och det avtal som nu skall diskuteras i riksdagen.</textBlock>
  </contentBlock>
  <contentBlock page="0" id="i-bed91693b6ff8a4e">
    <textBlock id="i-be1e2262d22d04ba">Låt det också sägas att debatten om EES-avtalet inte bara handlar om den parlamentariska processen och om de nya parlamentariska processer som kan ge utrymme för en ny demokratisk kontroll över den gemensamma utvecklingen i Europa, utan också om någonting annat, nämligen om medborgarnas frihet.</textBlock>
  </contentBlock>
  <contentBlock page="0" id="i-308829d19ac44b53">
    <textBlock id="i-f28590b0121b0b30">Det lät litet grand som om Birgitta Hambraeus, när hon talade om att företagen nog klarar sig ändå, glömde att den stora och avgörande förändringen är att vi nu får en medborgarnas frihet garanterad genom EES-avtalet.</textBlock>
  </contentBlock>
  <contentBlock page="0" id="i-3f827485df55e94b">
    <textBlock id="i-fa9f7ba6e538c9e5">Fru talman! Vi har under de senaste åren sett en snabb förändring i Europa. Det är en förändring vars fortsättning de allra flesta ser fram emot med fascination och förhoppningar. Det är en förändring som har givit öppna gränser och som har gått snabbt mot demokrati.</textBlock>
  </contentBlock>
  <contentBlock page="0" id="i-3d7078b68b9b1fda">
    <textBlock id="i-08d338a2fd05d266">Jag tror att de som är de varmaste anhängarna av öppna gränser i Europa också är de som har störst anledning att hälsa den process som riksdagen nu skall gå in i välkommen. Det är mot den bakgrunden som det finns all anledning att understryka vikten av att EES-utskottets arbete sker under effektiva och framgångsrika former.</textBlock>
    <textBlock id="i-882f1d4ab4a23a10">Detta är ett viktigt steg på vägen mot Sveriges nya roll i Europa.</textBlock>
  </contentBlock>
  <contentBlock page="0" id="i-cde43d685c90990b">
    <textBlock id="i-4cf759a8a2ececde">Anf. 11  GUDRUN SCHYMAN (v):</textBlock>
  </contentBlock>
  <contentBlock page="0" id="i-cb2e4d78500aa213">
    <textBlock id="i-c61c75a8686eeae9">Fru talman! När man hör Gunnar Hökmark blir man ju faktiskt mycket betänksam. De förändringens vindar som han talar om har han över huvud taget inte förstått innebörden av. De förändringens vindar som blåser i Europa, både i</textBlock>
    <textBlock id="i-4b72fab95dc08c20">Öst- och i Västeuropa, är demokratins vindar. Det var också det som gav utslag i folkomröstningen i</textBlock>
    <textBlock id="i-c9ad79ac1e842435">Danmark och också det, Gunnar Hökmark, som ger utslag i de opinionssiffror som vi i dag kan utläsa i Sverige vad gäller ett svenskt medlemskap i den</textBlock>
    <textBlock id="i-057bc70ebe456601">Europeiska unionen.</textBlock>
  </contentBlock>
  <contentBlock page="0" id="i-103454170439be59">
    <textBlock id="i-2bdf5b910c163634">Det är mycket övermaga att stå här och tala om den breda majoritet som finns i riksdagen för denna sak, samtidigt som opinionssiffrorna utanför detta hus direkt visar i motsatt riktning. Det tycker jag att</textBlock>
    <textBlock id="i-4e6715be20d9154c">Gunnar Hökmark och Moderaterna skulle ta till sig som ett utslag av människors egen tankeverksamhet och vilja till demokrati och medbestämmande.</textBlock>
  </contentBlock>
  <contentBlock page="0" id="i-11d4c69971f68b24">
    <textBlock id="i-0fdcf7680b28278d">Jag tycker att det anförande som Birgitta</textBlock>
    <textBlock id="i-af1c2cfd01835322">Hambraeus höll var mycket bra, och jag instämmer i alla delar med det. Det gläder mig oerhört att det finns en person som är så rakryggad och som vågar stå upp för sin åsikt på det sätt som Birgitta</textBlock>
    <textBlock id="i-70b1527d76843575">Hambraeus gör. Jag vet att det finns personer i samtliga politiska partier som hyser precis samma åsikt, men som inte vågar använda åtminstone kammarens talarstol för att föra fram dem, oavsett vilket parti de tillhör. Jag tycker att det är ett nederlag för demokratin.</textBlock>
  </contentBlock>
  <contentBlock page="0" id="i-22a2cf7ae96011c8">
    <textBlock id="i-e80f5e7f168ddea9">Från vänsterpartiet har vi i dag väckt en motion i den här frågan. Den omfattar ganska många sidor och har som första tillkännagivande den odemokratiska behandlingen av den här frågan.</textBlock>
    <textBlock id="i-b8d73717e9499a91">Remisstiden har varit kort. Det har alla remissinstanser påpekat. En del säger t.o.m. rakt ut: Vi uttalar oss inte om den här frågan, för vi har inte förstått vad den kommer att innebära. Jag tycker att det är mycket klokt sagt, i stället för att man försöker krysta fram några föreställningar om vad det möjligen kan innebära.</textBlock>
  </contentBlock>
  <contentBlock page="0" id="i-6d8f45c5028aa8b0">
    <textBlock id="i-e98840c5af52c307">De juridiska instanserna har varit förödande i sin kritik, och man har inte fått klarlagt på vilket sätt detta avtal eventuellt strider emot den svenska konstitutionen. Det är inte petitesser och detaljer, som Hadar Cars säger. Det är inte att fördjupa sig i detaljer att kräva klarlägganden om huruvida detta avtal strider emot Sveriges konstitution, om det begränsar vår möjlighet att utöva våra demokratiska rättigheter och om det strider mot vår möjlighet att hävda andra åsikter och att på miljö- och hälsopolitiska grunder fatta beslut som eventuellt kan strida mot detta avtal. Det är inte detaljer och petitesser, utan grundläggande frågor för en demokrati.</textBlock>
  </contentBlock>
  <contentBlock page="0" id="i-86a8696e98fc302f">
    <textBlock id="i-dda56f4c3dd833fe">Vi kräver i vår motion som andra punkt en återförvisning av hela propositionen utifrån det faktum att regeringen har handlagt det här mycket dåligt. Det är ett hån emot demokratin att bete sig på detta sätt. och det finns ingen rimlig anledning att göra det. Det finns ingen rimlig anledning att lägga fram en proposition på ett tusental sidor vilken man skall få knappa 14 dagar att sätta sig in i. Vi har sällan kunnat få fram en fråga här i riksdagen som så många vet så litet om, men som kommer att få så stora konsekvenser för vår framtid.</textBlock>
  </contentBlock>
  <contentBlock page="0" id="i-0e755f795dbf8dba">
    <textBlock id="i-df013a5e983b1ce9">Man frågar sig: Vad är anledningen till denna brådska? I andra länder har man folkomröstningar, breda diskussioner, remissomgångar osv., men inte i Sverige. Här är, precis som Birgitta Hambraeus säger, tidtabellen helig, och den har varit det från allra första stunden. Från allra första början när vi fört diskussionen här om harmoniseringprocessen har tidtabellen varit helig. Oavsett var som händer i andra länder, vid omröstningar osv., är det denna tidtabell som gäller. Sverige skall inte vara det land som sätter några käppar i hjulen. För vad, frågar man sig.</textBlock>
  </contentBlock>
  <contentBlock page="0" id="i-eed89b923f4d2c33">
    <textBlock id="i-9f91cc08ab43be72">Inte heller jag har i denna proposition kunnat finna några sådana skäl som skulle vara så övervägande att de ger grund för att åsidosätta demokratin. Vi har ställt ett antal frågor i vår motion vilka vi anser måste vara besvarade innan man kan fatta beslut i ärendet. Det är konstitutionella och demokratiska frågor, det handlar om avtalets effekter på miljö, hälsa och säkerhet. Det finns en rad frågetecken som måste rätas ut när det gäller detta avtal, vars effekter och konsekvenser vi är mycket allvarligt bekymrade över.</textBlock>
  </contentBlock>
  <contentBlock page="0" id="i-55bc512249e51014">
    <textBlock id="i-03a55d6edcc39cef">Jag är övertygad om att vi kommer att få mycket att göra i EES-utskottet, som jag är extra suppleant i.</textBlock>
    <textBlock id="i-3dee6f61e32ab2a7">Det märkliga med detta utskott är att det kommer att vara en form av studiecirkel. Vi som sitter där har först tagit examen, och sedan skall vi gå en kurs om vad vi har tagit examen i. Precis så är det.</textBlock>
  </contentBlock>
  <contentBlock page="0" id="i-0e4950f5020351b3">
    <textBlock id="i-096b972dfa7a3a73">Det är bakvända världen. Först fattar man beslut, sedan skall man diskutera. Först förbinder man sig att skriva under ett avtal, ratificerar det, kör processen så fort som möjligt, och sedan skall man ha studiecirklar och folkbildning om vad det hela går ut på. Detta är bakvända världen och ett hån emot demokratin. Det är människor arga över --</textBlock>
    <textBlock id="i-7da165c45749464b">med all rätt, anser jag.</textBlock>
  </contentBlock>
  <contentBlock page="0" id="i-3c22cdc5dfa2fa42">
    <textBlock id="i-bcad978ae489b325">Vi har sett på den här frågan ur ett helhetsperspektiv också, och vi ser att det här är det nya sättet att bedriva politik på. I internationella sammanhang skall det gå fort. Man skall fatta beslut över huvudet på folk. I efterhand kan man möjligen få reda på vad det betydde. Det här är internationliseringen av kapitalet och dess demokratiska villkor, dvs. ingen demokrati.</textBlock>
  </contentBlock>
  <contentBlock page="0" id="i-33ecd9f4733c3d3b">
    <textBlock id="i-e1a1ef99a454d247">Anf. 12  GUNNAR HÖKMARK (m) replik:</textBlock>
  </contentBlock>
  <contentBlock page="0" id="i-91042bbdc4948e80">
    <textBlock id="i-0dcc5ad52c44bef7">Fru talman! Gudrun Schyman tyckte att det var övermaga att hänvisa till det demokratiska och parlamentariska stödet i denna kammare när man diskuterar EES-frågan. Så har företrädare för hennes partier alltid betecknat demokratiska och representativa församlingar.</textBlock>
  </contentBlock>
  <contentBlock page="0" id="i-db144de1257f74f6">
    <textBlock id="i-41d0c8f1f1281962">Det har alltid varit övermaga att grunda sig på de demokratiska valens resultat och den parlamentariska majoriteten, i stället skall man lyssna på något slags opinion som gudrunschymaniter världen över tycks vara bättre på att uttolka än vad folken i allmänna val är.</textBlock>
  </contentBlock>
  <contentBlock page="0" id="i-4f8bd069d7b2842d">
    <textBlock id="i-ece7a0cee1514a3b">Låt mig påminna Gudrun Schyman om att vi, sedan</textBlock>
    <textBlock id="i-ff85da78e5764a03">EES-processen inleddes, har haft demokratiska val i Sverige. De valen gav ingen framgång för dem som var de främsta motståndarna till EES-avtalet, tvärtom. Ett parti åkte ut ur riksdagen och ett annat parti tappade väsenligt stöd från väljarna. Det är så folkets opinion i demokratier uttrycks, Gudrun</textBlock>
    <textBlock id="i-2ceb5997e80140bb">Schyman.</textBlock>
  </contentBlock>
  <contentBlock page="0" id="i-22480e5e995e8f7c">
    <textBlock id="i-d9a90efe791fdc98">Det är sant att frihetens och demokratins vindar har blåst över Europa, men de har inte blåst mot den samhällssyn som Gudrun Schyman står för.</textBlock>
    <textBlock id="i-949b39a629f277c7">Frihetens och demokratins vindar har inte blåst mer över Vänsterpartiet i Sverige än att man fortfarande i debatten kan höra er jämställa den demokratiska frivilliga gemenskapen mellan europeiska nationer med det gamla Sovjetunionen.</textBlock>
  </contentBlock>
  <contentBlock page="0" id="i-f6d7be6e7eb061ad">
    <textBlock id="i-56e5055251d64ed8">Ni står för en hållning där man över huvud taget kan fråga: Vad finns det i ert politiska arv som ger anledning till att undervisa andra om demokrati, frihet och öppna gränser? Ni står för ett misstänkliggörande för de möjligheter som det demokratiska samarbetet i Europa kommer att ge</textBlock>
    <textBlock id="i-5f8eafb4aefabc3b">Europas medborgare att gemensamt bestämma över det gemensamma. Ni såg inte under 50 års tid diktaturen i öst, nu ser ni inte demokratin i väst. Ni är personligen en skam för er själva.</textBlock>
  </contentBlock>
  <contentBlock page="0" id="i-7e76021e7ce776e4">
    <textBlock id="i-3cf47a30d341abd7">Anf. 13  GUDRUN SCHYMAN (v) replik:</textBlock>
  </contentBlock>
  <contentBlock page="0" id="i-ec3479d8718c4de3">
    <textBlock id="i-a32983b2761d7a45">Fru talman! Det är väldigt med vilka brösttoner som Gunnar Hökmark tar i. Jag tycker att det skulle vara på sin plats att hålla debatten här om det avtal som vi diskuterar. Det är inte särskilt demokratiskt att hävda att vi som är valda till den här församlingen inte är demokrater.</textBlock>
  </contentBlock>
  <contentBlock page="0" id="i-15a06eb978dfaaa3">
    <textBlock id="i-ff1832907a56120d">Visst har vi, Gunnar Hökmark, demokratiska val, och de har gett utslaget att både Vänsterpartiet och</textBlock>
    <textBlock id="i-c39cd9548940aac9">Moderaterna är representerade. Ett faktum när det gäller valet emellertid är att de stora partierna mycket skickligt och framför allt bestämt undvek att diskutera EG-frågan över huvud taget. Det var stört omöjligt. Vänsterpartiet och Miljöpartiet försökte föra upp EG-frågan på dagordningen i valet, men den frågan skulle inte diskuteras därför att den inte då var aktuell.</textBlock>
  </contentBlock>
  <contentBlock page="0" id="i-0a9d9c8e515cfecd">
    <textBlock id="i-5e3b9f5ad0ebc716">Det finns faktiskt inte mandat i denna riksdag att genomföra den här harmoniseringsprocessen på det sätt som är tänkt, därför att frågan aldrig har varit underställd väljarna i Sverige. Det finns inte mandat att genomföra en anslutning av Sverige till den europeiska unionen, och det finns inte mandat att införliva Sverige med den europeiska unionen genom EES-avtalet på det sätt som det nu försöks med. Frågan har inte underställts väljarna, men det vore bra om så vore fallet. Det är därför som vi har förespråkat en folkomröstning i den här frågan.</textBlock>
  </contentBlock>
  <contentBlock page="0" id="i-95ee2392f5828c7a">
    <textBlock id="i-3c818a1451681f36">Det kanske inte vore så dumt att ha en folkomröstning också om EES-avtalet, eftersom det har så vitt gående konsekvenser. Det är väl en mycket bra form för demokrati. Det skulle vara bra om moderaterna anslöt sig till det förslaget och såg till att vi fick mycket mer tid att diskutera EES-</textBlock>
    <textBlock id="i-9da9b15a6edce4e6">avtalet, genom att skjuta på ställningstaganden.</textBlock>
    <textBlock id="i-ce6051caf29ccb49">Detta för att låta människor under den tid som det krävs och genom diskussioner i demokratiska former ordentligt sätta sig in i frågan. Vi har inte bråttom, Gunnar Hökmark. Vi har både tid och råd att använda oss av de demokratiska processer som vi är vana vid att använda oss av.</textBlock>
  </contentBlock>
  <contentBlock page="0" id="i-8991d7f2dab0d86b">
    <textBlock id="i-899175c77d0e4f19">Anf. 14  GUNNAR HÖKMARK (m) replik:</textBlock>
  </contentBlock>
  <contentBlock page="0" id="i-150e0e67e8d50aa9">
    <textBlock id="i-f2f6bb5cfad43074">Fru talman! Det var Gudrun Schyman som tog upp frågan om demokrati när hon misstänkliggjorde den demokratiska processen i denna församling.</textBlock>
    <textBlock id="i-642c4788e0552036">Hon hävdade faktiskt att det var övermaga att påstå att denna församling skulle vara representativ för svenska folket. Det var hon, med sitt ideologiska arv, som förde in denna demokratidebatt.</textBlock>
  </contentBlock>
  <contentBlock page="0" id="i-ba82dffe72966544">
    <textBlock id="i-63f4badf5689a965">Nu har hon inte enbart underkänt den demokratiska legitimiteten i denna församling, utan i sin senaste replik underkände hon också effekten och värdet av det senast hållna valet.</textBlock>
    <textBlock id="i-d54bc0df64d839e3">Gudrun Schyman sa att den här frågan inte diskuterades under valet. Det är inte sant! Gudrun</textBlock>
    <textBlock id="i-bf626c3f68c7ab9a">Schyman och alla motståndare diskuterade den, och det gjorde även anhängarna.</textBlock>
  </contentBlock>
  <contentBlock page="0" id="i-7dd0a94259e99076">
    <textBlock id="i-fd4663ca9cf978fd">En av de grundläggande och fundamentala punkterna i programmmet ''En ny start för Sverige''</textBlock>
    <textBlock id="i-e7d53f31752fcfa4">handlade om att fullfölja Sveriges integration med</textBlock>
    <textBlock id="i-bbe08ec3509eb0f4">EG genom att bl.a. fullfölja EES-avtalet. Det var en mycket vital del i den demokratiska debatten.</textBlock>
  </contentBlock>
  <contentBlock page="0" id="i-d0ea37e04a30c23c">
    <textBlock id="i-72a69c6a0ba0caa8">Den fråga som emellertid alltid kan ställas till företrädare för de partier som Gudrun Schyman företräder här i Sverige är: Vad har ni att lära det demokratiska Europa om demokrati? Vad har ni att lära det fria Europa om frihet? Vad har ni att lära det öppna Europa om öppna gränser? Den frågan kan kanske bli allra bäst vilande i denna kammare.</textBlock>
  </contentBlock>
  <contentBlock page="0" id="i-a9b185b1ae22eee8">
    <textBlock id="i-d036a25ad1ade2d0">Anf. 15  GUDRUN SCHYMAN (v) replik:</textBlock>
  </contentBlock>
  <contentBlock page="0" id="i-c0a9d54c8f938143">
    <textBlock id="i-c1080dfc07c598ee">Fru talman! Det jag anser att vi har att lära och att lära ut är att det är viktigt att förankra de politiska besluten hos de människor som kommer att beröras av de politiska beslut som fattas i en sådan här församling. Det är en mycket enkel och bra läxa om vi ser på utvecklingen i Östeuropa, i Västeuropa och utslaget av folkomröstningen i Danmark. Se till att förankra de politiska besluten hos människorna som berörs av besluten, innan besluten fattas!</textBlock>
  </contentBlock>
  <contentBlock page="0" id="i-8100b246ccda864d">
    <textBlock id="i-2b7702f5f59cea82">Det är just det som vi har begärt skall göras framför allt i denna fråga eftersom den kommer att ha så långtgående konsekvenser för oss alla. Det vill man från moderaternas sida emellertid inte lyssna på, utan hänger sig åt visioner om att sitta med i kommissioner eller i EG-parlamentet, där man skall genomdriva sina visioner. Man hänger sig åt visionen om det borgerliga Europa och om det europeiska industrikapitalets villkor som skall råda. Det är fullt berättigat att många människor i dag frågar sig hur det här kommer att beröra dem, och vilka konsekvenserna blir.</textBlock>
  </contentBlock>
  <contentBlock page="0" id="i-181c6520eb97671c">
    <textBlock id="i-aabecb5b0a8a9762">Är det inte rimligt, Gunnar Hökmark, att sådana frågor besvaras innan så långtgående beslut fattas som för åtminstone lång tid framöver kommer att binda Sverige och Sveriges folk vid beslutsordningar där vi inte längre har möjlighet att avsätta dem som fattar besluten åt oss. Det är faktiskt sådana grundläggande förändringar i möjligheten att bedriva politik på de villkor som vi hittills har gjort. Sveriges befolkning kommer inte att ha möjlighet att avsätta det ministerråd som med majoritet fattar en stor del av besluten. Så ser det ut i det Västeuropa, i den europeiska union, som man är stadd i att bygga upp. EES-avtalet är i det sammanhanget en del däri.</textBlock>
  </contentBlock>
  <contentBlock page="0" id="i-be9fc9047786af18">
    <textBlock id="i-009c8a07c06022cd">Jag anser inte att det är detsamma som att hävda demokratins principer. Jag anser inte heller att det bör finnas något slags högre demokrati, där man inte behöver lyssna på vad människor tycker och tänker i olika frågor. Vi måste i stället som politiker lära oss att förankra besluten hos de människor som berörs av dem. Det är A och O, och det kallar jag för demokrati.</textBlock>
  </contentBlock>
  <contentBlock page="0" id="i-621db9a13037534a">
    <textBlock id="i-753ba1bead9b818c">Talmannen anmälde att Gunnar Hökmark anhållit att till protokollet få antecknat att han inte ägde rätt till ytterligare replik.</textBlock>
  </contentBlock>
  <contentBlock page="0" id="i-395cb4c1f55d48f3">
    <textBlock id="i-a9a45cab4a3a12e1">Anf. 16  HADAR CARS (fp) replik:</textBlock>
  </contentBlock>
  <contentBlock page="0" id="i-add7a63f6ed4ec5f">
    <textBlock id="i-223e4583d3479533">Fru talman! Jag vill ta upp några saker som Gudrun</textBlock>
    <textBlock id="i-8e3bfc63102f2aef">Schyman sade. Gudrun Schyman kritiserade den korta remisstiden. Det är riktigt att det var en kort remisstid, men då bör vi ha i minnet att under hela det arbete som föregått avtalet har politiska partier och intresseorganisationer av alla slag haft rika tillfällen att följa arbetet med avtalet. Det har väl knappast kunnat anses vara en ny materia för dem.</textBlock>
    <textBlock id="i-dcc41d0f07b1e7ff">Vi har också fått flera intressanta remissutlåtanden.</textBlock>
  </contentBlock>
  <contentBlock page="0" id="i-2f52ef8cceeaeea9">
    <textBlock id="i-99ec4d2544aa133a">Motionstiden i kammaren kritiserades också. Den följer, såvitt jag förstår, de regler som gäller i kammaren, fru talman. Det är samma motionstid som riksdagen har när statsverkspropositionen läggs på riksdagens bord. Partierna brukar hinna ge sina synpunkter på det mycket omfattande arbete som statsverkspropositionen innebär. Det finns väl anledning att tro att de motioner som nu har väckts också tar upp centrala avsnitt i det lagstiftningsarbete som EES-avtalet innebär.</textBlock>
  </contentBlock>
  <contentBlock page="0" id="i-81101e1269e26b24">
    <textBlock id="i-58389e90161dfb53">Gudrun Schyman tog upp frågan om de juridiska instanserna, och hon kritiserade lagvalsparagrafen.</textBlock>
    <textBlock id="i-37efb901daf8040b">Hon har rätt i att lagrådet hade kritiska synpunkter på den lagrådsremiss som regeringen överlämnade till lagrådet. Men regeringen har gjort ändringar i det förslag som nu ligger på riksdagens bord.</textBlock>
    <textBlock id="i-84451f557ced525d">Självfallet kommer EES-utskottet att pröva den frågan ingående.</textBlock>
  </contentBlock>
  <contentBlock page="0" id="i-0372e8ae24c6bdf6">
    <textBlock id="i-7fa08340997d98d8">Däremot tycker jag att det är alldeles påtagligt att</textBlock>
    <textBlock id="i-4629d5dd4cb06598">Gudrun Schyman i smyg av sin egna språkliga snabbhet inkluderade herrar och damer justitieråd och regeringsråd i en rad synpunkter som hon själv står för och som knappast delas av den högt värderade församlingen.</textBlock>
  </contentBlock>
  <contentBlock page="0" id="i-1f221c4f68629202">
    <textBlock id="i-4ad661ab327fb8d4">Fru talman! Slutligen sade Gudrun Schyman att vi först skall ratificera och sedan undersöka. Då har hon missförstått hela processen. Ratifikationen kommer i slutet efter det att vi har verkat i utskottet, haft offentliga utskottsutfrågningar, lyssnat på andra och tagit del av vad personer i denna riksdag har att säga -- inkl. i denna debatt.</textBlock>
    <textBlock id="i-1a2ba0431e5bb810">Så småningom, någon gång i november, är det dags för kammaren att ta ställning till om det skall bli någon ratificering. Ordningen är faktiskt precis den omvända, nämligen att först undersöka och diskutera och sedan ratificera. Det vore bra att komma ihåg, Gudrun Schyman.</textBlock>
  </contentBlock>
  <contentBlock page="0" id="i-02841bee318d6cf1">
    <textBlock id="i-47b83729ac335fe6">Anf. 17  GUDRUN SCHYMAN (v) replik:</textBlock>
  </contentBlock>
  <contentBlock page="0" id="i-6e61391b2fa1a344">
    <textBlock id="i-d5f31a714d9cc6d6">Fru talman! Jag har klart för mig att det går till på det sättet. Men jag har också klart för mig att samtliga politiska partier i riksdagen, utom</textBlock>
    <textBlock id="i-c61b66ace6d69792">Vänsterpartiet, har förbundit sig så till den milda grad att säga ja till detta avtal att det inte är fysiskt möjligt att komma med invändningar om att avtalet inte skall ratificeras.</textBlock>
  </contentBlock>
  <contentBlock page="0" id="i-34ab538cbcf1dcb1">
    <textBlock id="i-6b19c22e115b49d8">Kan Hadar Cars tala om för mig om det finns någon punkt som ni skulle kunna uppfatta som så väsentlig, t.ex. att det strider mot något, att ni skulle kunna säga nej till avtalet? Jag har uppfattat det så att ingen av partierna här har den kritiska inställning som jag tycker skulle vara nödvändig.</textBlock>
    <textBlock id="i-4a8744a6831b9c4e">Det är fråga om att på allvar kritiskt granska avtalets konsekvenser. Finns det något som skulle göra att ni inte säger ja till detta? Jag uppfattar er inställning som att detta skall köras igenom kosta vad det kosta vill. Strider det mot grundlagen, får väl en ändring göras så att det inte ser så illa ut.</textBlock>
    <textBlock id="i-81b07d5415661e4f">Strider det mot det kommunala självstyret, får man väl hitta på något som grejar det.</textBlock>
  </contentBlock>
  <contentBlock page="0" id="i-c623615d264e4b68">
    <textBlock id="i-e712bd35787e7f91">På punkt efter punkt är siktet inställt på att detta avtal skall genomföras. Jag har inte upptäckt en enda kritisk synpunkt. Jag kan bara upptäcka försvar -- också i den här debatten. Visserligen har remissinstanserna sagt att remisstiden har varit för kort. Men det går inte att göra så mycket åt det. Det är klart att det går. Det är bara att förlänga tiden.</textBlock>
  </contentBlock>
  <contentBlock page="0" id="i-d64a823225e6498e">
    <textBlock id="i-0608f53d99d8b1f7">Visserligen har motionstiden varit för kort. Det går inte att göra något åt det. Det är klart att det går.</textBlock>
    <textBlock id="i-be8ff895d191abde">Det är bara att förlänga tiden.</textBlock>
  </contentBlock>
  <contentBlock page="0" id="i-757f162fe6f03f29">
    <textBlock id="i-83a585365817a0ff">Men den politiska viljan att kritiskt granska och föra ut till offentlig debatt frågorna och konsekvenserna av EES-avtalet saknar jag hos samtliga partier utom det jag själv tillhör.</textBlock>
  </contentBlock>
  <contentBlock page="0" id="i-d4ff9860189ed48d">
    <textBlock id="i-13722c4ad1db48b5">Anf. 18  HADAR CARS (fp) replik:</textBlock>
  </contentBlock>
  <contentBlock page="0" id="i-756017e8cd35616e">
    <textBlock id="i-7ea2c6aeba9782dd">Fru talman! Om Gudrun Schyman vet hur det förhåller sig, finner jag det desto mera upprörande att hon i sitt första inlägg vände på fakta och argumenterade för en linje som hon vet är felaktig och som hon tillstår är felaktig. Det underlättar inte vare sig i denna debatt eller i kommande debatter att få förståelse för de punkter i ett avtal av den karaktären, eller i Europapolitiken i vidare mening, om man inte kan föra debatten i varje fall från de utgångspunkter som man själv vet är de riktiga. Jag tycker inte att någon i riksdagen bör eftersträva att medvetet argumentera från oriktiga utgångspunkter.</textBlock>
  </contentBlock>
  <contentBlock page="0" id="i-f8000026bdc620bd">
    <textBlock id="i-2a103eaeef120504">Jag har redan berört frågan om remisstider och motionstider. Jag understryker att motionstiden i kammaren är den som gäller för andra propositioner, inkl. den stora statsverkspropositionen.</textBlock>
  </contentBlock>
  <contentBlock page="0" id="i-aa0055718ec26b6b">
    <textBlock id="i-8b28b7a8610c3b1c">Fru talman! Gudrun Schyman sade i ett av hennes första inlägg att hon i allt väsentligt instämde med</textBlock>
    <textBlock id="i-d780d50816315935">Birgitta Hambraeus. Låt mig konstatera att Birgitta</textBlock>
    <textBlock id="i-011bf204c229d5c0">Hambraeus inte har gjort motsvarande omfamning.</textBlock>
    <textBlock id="i-94b47a9163141156">Jag tycker att det talar till hennes fördel.</textBlock>
  </contentBlock>
  <contentBlock page="0" id="i-5defffe1cd869962">
    <textBlock id="i-94adab8403380fc1">Anf. 19  GUDRUN SCHYMAN (v) replik:</textBlock>
  </contentBlock>
  <contentBlock page="0" id="i-310a168f3507c11b">
    <textBlock id="i-3b9134df9deb3c4a">Fru talman! Jag tror att det mera beror på de rent tekniska reglerna för hur vi för debatt.</textBlock>
  </contentBlock>
  <contentBlock page="0" id="i-1f35af5c7de545d7">
    <textBlock id="i-c3cbd4b9e898a148">Jag vet att den normala motionstiden är 14 dagar,</textBlock>
    <textBlock id="i-f698c6e59027a187">Hadar Cars. Men detta är inte en normal politisk fråga. Detta är en extraordinär politisk fråga, som har förorsakat ett särskilt utskott med särskild utskottsbehandling. Det är inte vilken politisk fråga som helst. Det är en för Sveriges framtid mycket avgörande och omfattande politisk fråga, där man skulle kunna kräva, om man vore någorlunda demokratisk, att den får en bättre behandling än att skyndas igenom på det här sättet.</textBlock>
  </contentBlock>
  <contentBlock page="0" id="i-0b15119a32c7154c">
    <textBlock id="i-2f0d7a2d4d0750d5">Vi har nu att använda den tid vi har i utskottet till att försöka diskutera frågan så bra som möjligt. Jag närmar mig inte den här frågan med utgångspunkt i att jag vet precis hur det är. De informationer jag hittills har fått, genom att jag har varit med i EFTA-</textBlock>
    <textBlock id="i-f33f2be9a816f8e7">delegationen, gör att jag är mycket kritisk. Det finns en rad konstitutionella, demokratiska frågor, som inte har fått sitt svar. Man har all anledning, precis som många remissinstanser har framfört, att ställa sig mycket frågande till detta.</textBlock>
  </contentBlock>
  <contentBlock page="0" id="i-62bde090178cbe43">
    <textBlock id="i-f5e2fc1c8518a13f">Det handlar här om möjligheten att stifta lagar. Det handlar om möjligheten att hävda en mera offensiv och framåtsyftande miljöpolitik. Det handlar om en rad frågor på arbetsrättens område, som inte alls är besvarade i propositionen och som inte har fått något särskilt klarläggande svar från departementen heller. Det vet också Hadar Cars.</textBlock>
  </contentBlock>
  <contentBlock page="0" id="i-9eaaf615b6ad0110">
    <textBlock id="i-1a39b427770b64ce">De här frågorna måste tas på djupaste allvar -- och förhålla sig till slutprodukten till dess att vi har fått klarhet i frågorna. Jag efterlyser en sådan hållning från de andra partierna som innebär att det är möjligt att ifrågasätta, ställa kritiska frågor och ha en öppenhet inför att de svar man kan få kan innebära att detta avtal aldrig kommer att komma i hamn. Jag saknar den inställningen. Jag har inte hört någon från något annat politiskt parti väcka en fråga, mer än Birgitta Hambraeus, och säga att om det skulle bli så att avtalet strider mot vår konstitution, grundlagarna, och fråntar oss våra demokratiska möjligheter att stifta egna lagar, att det upphäver den kommunala beslutanderätten, skall avtalet inte godkännas. De synpunkterna har jag inte hört från något annat parti. Det bekymrar mig, eftersom det innebär att man sätter ekonomin före demokratin och juridiken före politiken. Det är ingen bra utveckling. Den är i linje med den internationella utvecklingen, som sker på det internationella kapitalets villkor. Men det är ingen utveckling som jag välkomnar. Tvärtom!</textBlock>
  </contentBlock>
  <contentBlock page="0" id="i-f7b18514cefdecb2">
    <textBlock id="i-3f0d0f385d194931">Talmannen anmälde att Hadar Cars anhållit att till protokollet få antecknat att han icke ägde rätt till ytterligare replik.</textBlock>
  </contentBlock>
  <contentBlock page="0" id="i-a642aab8feab9fb2">
    <textBlock id="i-cfd89bf08678f881">Anf. 20  BJÖRN VON DER ESCH (m):</textBlock>
  </contentBlock>
  <contentBlock page="0" id="i-c3bf5dac15549dfb">
    <textBlock id="i-32542645c8f5b4ed">Fru talman! Jag vill inledningsvis framhålla att jag självfallet ser det som angeläget att vi får EES-</textBlock>
    <textBlock id="i-28df059ce6ae72b2">avtalet införlivat med svensk lagstiftning. Syftet med min motion är att om möjligt skapa rättsgarantier för den enskilde under den tid som</textBlock>
    <textBlock id="i-4be47fa1c5e72ea9">EES-avtalet varar. EES-avtalet står nämligen -- det har vi hört här i dag -- inte i överensstämmelse med vår lagstiftning, vilket skapar rätt stora problem.</textBlock>
  </contentBlock>
  <contentBlock page="0" id="i-8bb0337623004317">
    <textBlock id="i-0b76b7972d8cb652">Det gäller inte bara lagvalsregeln utan också det s.k. protokoll 35 och artikel 98. Dessa tre frågor har tagits upp som de kanske största stötestenarna.</textBlock>
  </contentBlock>
  <contentBlock page="0" id="i-2c6c80b7b923098a">
    <textBlock id="i-d41725b13bcf6100">Man har, som vi har hört, inte kunnat tillmötesgå lagrådets synpunkter när man har skrivit EES-</textBlock>
    <textBlock id="i-131f930cf3b93c74">lagen. Det som bekymrar är att de svenska myndigheterna hittills ofta har visat -- låt mig säga det -- minimal respekt för ingångna internationella avtal. Jag tänker naturligtvis då på</textBlock>
    <textBlock id="i-5a6e73760826b2e3">Europakonventionen om de mänskliga rättigheterna. EES-avtalet bygger på EG-rätten, och i EG-rätten utgör Europakonventionen ett av grundelementen. Jag säger det därför att det kan finnas skäl att befara att myndigheternas ambition att efterleva EES-avtalet när det står i strid med svensk lagstiftning inte alltid kommer att vara så stor.</textBlock>
  </contentBlock>
  <contentBlock page="0" id="i-1a21418e2e5e7255">
    <textBlock id="i-87d0a3c4f19e349d">Jag fick ett bra exempel på detta i Dagens Nyheter i fredags, där konsumentombudsmannen, KO, i en artikel rubricerad ''Behåll åldersgräns för TV-</textBlock>
    <textBlock id="i-a6823781dbf1d17d">reklam!'' framhöll:</textBlock>
  </contentBlock>
  <contentBlock page="0" id="i-5ab1f86e64a78838">
    <textBlock id="i-7d191b19446cae7a">''Förslaget att nu slopa åldersgränsen -- -- -- bygger på två argument.</textBlock>
  </contentBlock>
  <contentBlock page="0" id="i-ae05673fafedafa4">
    <textBlock id="i-b2ab75e3a50335c6">Det ena går ut på att Sverige genom EES-avtalet är rättsligt förhindrat att ha kvar barnreklamförbudet -- -- --. Konsumentverket delar inte den uppfattningen''.</textBlock>
  </contentBlock>
  <contentBlock page="0" id="i-1c6c53d70dba39a0">
    <textBlock id="i-bb1480894e75cbe4">Sedan kommer det:</textBlock>
  </contentBlock>
  <contentBlock page="0" id="i-9c3f2cb9d531ab16">
    <textBlock id="i-fd598dc1de9d0400">''Det är möjligt att frågan om den svenska tolvårsgränsens förenlighet med EES-avtalet i en framtid kan komma att prövas i en internationell rättsinstans. Låt då detta ske, men det finns ingen anledning att redan nu lägga sig platt!''</textBlock>
  </contentBlock>
  <contentBlock page="0" id="i-fea0078cee45cd0c">
    <textBlock id="i-ce62dda0d308c314">Jag kan inte tolka det på annat vis än att andemeningen är att även om vi skriver på ett EES-</textBlock>
    <textBlock id="i-e7755be5e803cead">avtal och det där skulle finnas en bestämmelse som vi ogillar, fortsätter vi att åtala de medborgare som utnyttjar sig av de möjligheter som EES-avtalet ger dem helt legalt. Jag har själv sett på nära håll hur myndigheterna fortsätter att åtala och straffa i avvaktan på att det skall bli en dom i internationellt sammanhang, vilket kan ta många år.</textBlock>
  </contentBlock>
  <contentBlock page="0" id="i-2dc4464c12fa2801">
    <textBlock id="i-f3f161c1c82b7773">Detta förhållande är naturligtvis oacceptabelt i en rättsstat, och därför krävs det att medborgarnas rättssäkerhet garanteras på ett extraordinärt sätt i detta sammanhang. Därför har jag förslagit att det sätts in en bestämmelse i EES-lagen som förhindrar att medborgare som har följt EES-avtalet men råkat bryta mot en svensk lag, därför att den svenska lagen ännu inte är anpassad, icke skall kunna straffas.</textBlock>
  </contentBlock>
  <contentBlock page="0" id="i-d84c81a904ee9db0">
    <textBlock id="i-248d354725927038">Det finns, som jag sade, när det gäller andra internationella avtal alltför många exempel på att medborgare råkar illa ut därför att myndigheter och domstolar inte fullt ut respekterar de avtal som vi har ingått.</textBlock>
  </contentBlock>
  <contentBlock page="0" id="i-f0f974b63db116ca">
    <textBlock id="i-bfc57e5485478c9f">Lagvalsregeln är, som lagrådet här har påpekat, en främmande företeelse. Den kommer att skapa rader av konflikter med oändliga juridiska processer och kommer framför allt att få medborgarna att känna sig utlämnade till myndigheternas godtycke. Men jag tror att med en bestämmelse om straffrihet under de speciella villkor som jag nämnde skulle mycket av detta kunna undvikas. Det är därför som jag har väckt en motion med en hemställan av denna innebörd. Jag hoppas att EES-utskottet beaktar den.</textBlock>
  </contentBlock>
  <contentBlock page="0" id="i-41e201542058063b">
    <textBlock id="i-b11422be8ce00a70">Anf. 21  BIRGITTA HAMBRAEUS (c)</textBlock>
    <textBlock id="i-1a3b457e0eed6b96">replik:</textBlock>
  </contentBlock>
  <contentBlock page="0" id="i-47e184a6d101d54d">
    <textBlock id="i-98ca2c7741d4278b">Fru talman! Det var mycket viktigt att få höra det som Björn von der Esch sade, och jag blev alldeles förskräckt när jag hörde det. Det kommer att vara bra så till vida att utskottet verkligen får tillfälle att pröva, om det är våra egna lagar som vi nu skall sätta främst eller EES lagar. Skall vi lägga oss platt, eller skall vi pröva enligt våra egna lagar?</textBlock>
  </contentBlock>
  <contentBlock page="0" id="i-db419e950c573e92">
    <textBlock id="i-380bad21c6b1aa25">Det verkade som om Björn von der Esch var helt inne på att vi underdånigt och utan eftertanke alltid skulle kopiera och tolka EES-avtalet, även när det går emot oss själva, utan att någon egentligen har blivit provocerad av det.</textBlock>
  </contentBlock>
  <contentBlock page="0" id="i-f01dce2b18e75363">
    <textBlock id="i-07f743a09aaae7f8">Jag är chockad av det senaste anförandet, men tycker samtidigt att det är bra att utskottet verkligen får ta itu med detta och pröva hur vi skall ha det framöver -- är det EG som skall bestämma över oss eller är det vi själva?</textBlock>
  </contentBlock>
  <contentBlock page="0" id="i-75e172567d574f09">
    <textBlock id="i-2b29401356569d35">Anf. 22  BJÖRN VON DER ESCH (m)</textBlock>
    <textBlock id="i-43e8cbb683c6010c">replik:</textBlock>
  </contentBlock>
  <contentBlock page="0" id="i-44577b1a0c4f80ca">
    <textBlock id="i-7074a73e5dacf722">Fru talman! Om jag lyckades chocka är jag ganska nöjd, måste jag säga.</textBlock>
  </contentBlock>
  <contentBlock page="0" id="i-3c880ecd5929cef6">
    <textBlock id="i-37559d4debe5b7c3">Vilket avtal som vi skall följa är helt beroende av vilket avtal som vi har skrivit under, men min uppfattning är den att har man ratificerat ett avtal, är det också nationens skyldighet att följa det.</textBlock>
  </contentBlock>
  <contentBlock page="0" id="i-8ce9fdb66c58981e">
    <textBlock id="i-14f59f2e4592d0d8">Anf. 23  BIRGITTA HAMBRAEUS (c)</textBlock>
    <textBlock id="i-3faeb1131b6ee436">replik:</textBlock>
  </contentBlock>
  <contentBlock page="0" id="i-811c6ad57406ecd7">
    <textBlock id="i-0b6a982195868e03">Fru talman! Jag kanske missförstod Björn von der</textBlock>
    <textBlock id="i-96c73b2eb5e3706f">Esch. Han kanske i själva verket kolossalt beklagar att det skall vara så här, men han sade också att han utgick från att vi skall skriva på EES-avtalet. Då får jag i stället tolka det som han har sagt så, att visar det sig att detta avtal faktiskt inskränker de lagar som vi värderar högt här i Sverige, bör vi inte ratificera avtalet.</textBlock>
  </contentBlock>
  <contentBlock page="0" id="i-4147709078eaf603">
    <textBlock id="i-45a228fac1e28fb5">Anf. 24  BJÖRN VON DER ESCH (m)</textBlock>
    <textBlock id="i-733877c23776f609">replik:</textBlock>
  </contentBlock>
  <contentBlock page="0" id="i-7afe734cab2bda09">
    <textBlock id="i-2a54d129fb8d66d1">Fru talman! Det vill jag inte odelat hålla med om.</textBlock>
    <textBlock id="i-649ef67d5d61f313">Jag finner att det inom EG-rätten finns mycket som vi har missat under de senaste 40 åren.</textBlock>
  </contentBlock>
  <contentBlock page="0" id="i-1a8458c3380826fb">
    <textBlock id="i-5f226c681fa80784">Anf. 25  STEN SÖDERBERG (-):</textBlock>
  </contentBlock>
  <contentBlock page="0" id="i-55b63347752138c3">
    <textBlock id="i-5bbda85e1288ffa7">Fru talman! Med hänsyn till den korta motionstiden har jag inte haft möjlighet att granska EES-avtalet i detalj. Avtalet är mycket svåröverskådligt och svårtolkat, särskilt med hänsyn till att huvudavtal, protokoll, bilagor och i många fall även sekundär</textBlock>
    <textBlock id="i-c4e391ec77b8c2cc">EG-rätt måste studeras parallellt. Bitvis ger materialet sken av ett hastverk, vilket torde kunna tillskrivas den stora brådska som uppenbarligen präglar hela ärendet. Då EES-avtalet är av en så utomordentligt stor betydelse för Sverige hade en större klarhet, precision, systematisering och samordning varit önskvärd.</textBlock>
  </contentBlock>
  <contentBlock page="0" id="i-4574ca00cd634fe8">
    <textBlock id="i-f9e2e933191057e4">Mycket stora krav kommer att ställas på dem som skall tillämpa avtalet. Utarbetande av kommentarer och anvisningar till stöd för tolkning och tillämpning kommer att bli nödvändiga och oumbärliga. Detta gäller bl.a. konkurrensreglerna.</textBlock>
  </contentBlock>
  <contentBlock page="0" id="i-7f9506c01d600562">
    <textBlock id="i-b0b12e3ef1235117">Trots att tankar om samarbete och gemenskap genomsyrar avtalet bygger de institutionella bestämmelserna i del VII till stor del på ett system där EG:s institutioner och Eftas institutioner resp.</textBlock>
    <textBlock id="i-37031d3275b8646a">nationella organ arbetar efter egna regler och rutiner. Detta kommer att leda till en betydande byråkrati inom resp. organ. Som exempel kan nämnas informationsutbyte enligt artikel 106.</textBlock>
  </contentBlock>
  <contentBlock page="0" id="i-90839712a4e5220e">
    <textBlock id="i-34552e35e71b7078">Ett stort antal av de frågor som regleras i EES-</textBlock>
    <textBlock id="i-5330a3c93efda494">avtalet berör, direkt eller indirekt, enskilda medborgare. Enligt min mening är de krav på rättssäkerheten som rimligen kan ställas inte tillräckligt väl tillgodosedda vad avser den föreslagna institutionella modellen, kompetensfördelning och uppgifter för de olika organen samt de principer som redovisats för tolkning av inom EES gemensamma regler.</textBlock>
  </contentBlock>
  <contentBlock page="0" id="i-e433be344e701959">
    <textBlock id="i-bc287aed6d9bc72b">När det sedan gäller konkurrensbestämmelserna saknar EES-avtalet regler till skydd för småföretag som utsätts för konkurrensbegränsningar. Det kommer att drabba våra småföretagare. Jag stödjer helhjärtat Birgitta Hambraeus anförande här i kammaren och är, som många andra glad för att hennes mycket värdefulla synpunkter har kommit fram.</textBlock>
  </contentBlock>
  <contentBlock page="0" id="i-4f4e7eea51b71278">
    <textBlock id="i-2b2e1323753103d7">Någon nämnde övermaga tidigare i debatten. Jag har under den senaste tiden drivit ett borgerligt nej till EU/EG, vilket på några månader har resulterat i 30 000 medlemmar. Det säger något om intresset bland småföretagare och övriga människor.</textBlock>
  </contentBlock>
  <contentBlock page="0" id="i-2f4756a9fe6412b0">
    <textBlock id="i-c2ef1c61e2dffe6c">Sammanfattningsvis vill jag säga att jag har väckt en motion i riksdagen för Liberala partiets räkning.</textBlock>
    <textBlock id="i-44e0a1578b03cb33">Vi menar att riksdagen inte skall godkänna EES-</textBlock>
    <textBlock id="i-50d5ba7dd636f375">avtalet och övriga avtal, utan att riksdagen avslår förslagen till lagstiftning.</textBlock>
  </contentBlock>
  <contentBlock page="0" id="i-d3fbf138a01e38bb">
    <textBlock id="i-0a0363545513b818">Överläggningen var härmed avslutad.</textBlock>
  </contentBlock>
  <contentBlock page="0" id="i-9dfcdcb1956b88f8">
    <textBlock id="i-187b60c302778000">Motionerna E1 -- E12 hänvisades omedelbart till</textBlock>
    <textBlock id="i-2165edb1ef8e153d">EES-utskottet.</textBlock>
  </contentBlock>
  <contentBlock page="0" id="i-f01944fed29a0414">
    <textBlock id="i-22732c6e7bb04dab">6 §  Anmälan och hänvisning av motioner</textBlock>
  </contentBlock>
  <contentBlock page="0" id="i-27498bc024bf478a">
    <textBlock id="i-896203d16ddac1ec">Anmäldes och hänvisades omedelbart till utskott</textBlock>
  </contentBlock>
  <contentBlock page="0" id="i-65c768a48aa7cbc8">
    <textBlock id="i-ef634434eebf2b1e">Motion</textBlock>
  </contentBlock>
  <contentBlock page="0" id="i-a718cc9091990ffd">
    <textBlock id="i-5a089e92357d77c9">med anledning av prop. 1991/92:172</textBlock>
    <textBlock id="i-1ea8fd77e7305780">Introduktionsersättning till flyktingar och vissa andra utlänningar</textBlock>
  </contentBlock>
  <contentBlock page="0" id="i-d13c20632a94eca6">
    <textBlock id="i-187b0209a03e5e08">1991/92:Sf42 av Ian Wachtmeister m.fl. (nyd)</textBlock>
  </contentBlock>
  <contentBlock page="0" id="i-3c2a8f09aabc877f">
    <textBlock id="i-d8c3b7df59c1756a">till socialförsäkringsutskottet</textBlock>
  </contentBlock>
  <contentBlock page="0" id="i-8e61dcb6cfe4ce39">
    <textBlock id="i-0f0e97ab1cf36fd8">Motionerna</textBlock>
  </contentBlock>
  <contentBlock page="0" id="i-3323fa7e09663373">
    <textBlock id="i-fec413881463314b">med anledning av prop. 1991/92:173 Tillsyn enligt djurskyddslagen, m.m.</textBlock>
  </contentBlock>
  <contentBlock page="0" id="i-baa61b54c2e19449">
    <textBlock id="i-40218183065cd39a">1991/92:Jo43 av Patrik Norinder (m)</textBlock>
  </contentBlock>
  <contentBlock page="0" id="i-66d5ad8002fe0147">
    <textBlock id="i-f5ed158353680fe2">1991/92:Jo44 av Sigrid Bolkéus (s)</textBlock>
  </contentBlock>
  <contentBlock page="0" id="i-42181671c6912f55">
    <textBlock id="i-4c7403cbf0deda53">1991/92:Jo45 av Alwa Wennerlund (kds)</textBlock>
  </contentBlock>
  <contentBlock page="0" id="i-185c556e0c8a2473">
    <textBlock id="i-619cf9b717983f02">1991/92:Jo46 av Claus Zaar (nyd)</textBlock>
  </contentBlock>
  <contentBlock page="0" id="i-4ee35eec7e90525c">
    <textBlock id="i-9a7a3e0c5f2ca818">1991/92:Jo47 av Siw Persson (fp)</textBlock>
  </contentBlock>
  <contentBlock page="0" id="i-3214cad2aab99280">
    <textBlock id="i-ee8d756007721424">till jordbruksutskottet</textBlock>
  </contentBlock>
  <contentBlock page="0" id="i-71ad6b756d9d5816">
    <textBlock id="i-58e6ef3985118adb">Motion</textBlock>
  </contentBlock>
  <contentBlock page="0" id="i-bb7fc85053aae70d">
    <textBlock id="i-5e2198894863b96c">med anledning av riksdagens revisorers förslag</textBlock>
    <textBlock id="i-8f49e8f2c9ccda46">1991/92:21 angående familjehemsvård för barn och ungdom</textBlock>
  </contentBlock>
  <contentBlock page="0" id="i-5d2c4d6db5adadcf">
    <textBlock id="i-a793fa97b7047073">1991/92:So31 av Eva Zetterberg m.fl. (v)</textBlock>
  </contentBlock>
  <contentBlock page="0" id="i-18593f2890ab5b10">
    <textBlock id="i-445053bbb59d2fa4">till socialutskottet</textBlock>
  </contentBlock>
  <contentBlock page="0" id="i-faf45b6d684b12e2">
    <textBlock id="i-9d345a16bc8148b6">7 §   Kammaren åtskildes kl. 19.11.</textBlock>
  </contentBlock>
  <contentBlock page="0" id="i-453697101fb26dec">
    <textBlock id="i-faad24167d582b54">Förhandlingarna leddes av talmannen.</textBlock>
  </contentBlock>
</protocol>
