<protocol id="prot-200910--24">
  <contentBlock page="0" id="i-0bbaae422bd96ea2">
    <textBlock id="i-c646dbca07da6954">﻿</textBlock>
    <textBlock id="i-a77f882d8f253d4f">Riksdagens protokoll</textBlock>
    <textBlock id="i-f5b337c2e315d5d2">2009/10:24</textBlock>
    <textBlock id="i-e921e02a99cd6920">Torsdagen den 5 november</textBlock>
    <textBlock id="i-4d4e8e42c0b98d2c">Kl. 12:00 - 14:59</textBlock>
    <textBlock id="i-1add7b5a3ba987fc">1 § Anmälan val av ordförande i civilutskottet</textBlock>
  </contentBlock>
  <contentBlock page="0" id="i-73bde48ba5e734f8">
    <textBlock id="i-df60ca52a637856b">Andre vice talmannen anmälde att Johan Löfstrand (s) valts till ordförande i civilutskottet under tiden den 325 november.</textBlock>
    <textBlock id="i-d6ed3600a929bab6">2 § Återkallelse av del av motion</textBlock>
  </contentBlock>
  <contentBlock page="0" id="i-0cad65062db8cbe4">
    <textBlock id="i-c09a01f669a4de3e">Andre vice talmannen meddelade att Karin Svensson Smith m.fl. (mp) i skrivelse den 3 november återkallat yrkande 2 i den av dem väckta motionen 2009/10:T537 Klimat, kollektivtrafik och konjunktur.</textBlock>
  </contentBlock>
  <contentBlock page="0" id="i-4067677cad3271cc">
    <textBlock id="i-6b7709f9a5b03366">Andre vice talmannen meddelade att talmannen avskrivit detta motionsyrkande.</textBlock>
  </contentBlock>
  <contentBlock page="0" id="i-dcff4c909d99c15b">
    <textBlock id="i-b3294b3334d8369f">Skrivelsen lades till handlingarna.</textBlock>
    <textBlock id="i-c9c6bc8185d34add">3 § Anmälan om fördröjda svar på interpellationer</textBlock>
  </contentBlock>
  <contentBlock page="0" id="i-d281824f4664a166">
    <textBlock id="i-f256a9b00038cd8b">Till riksdagen hade inkommit följande skrivelser:</textBlock>
  </contentBlock>
  <contentBlock page="0" id="i-0eeb13f222ec5a68">
    <textBlock id="i-a71f00ead7a935c8">Interpellation 2009/10:33</textBlock>
  </contentBlock>
  <contentBlock page="0" id="i-d936188a8005c0d5">
    <textBlock id="i-fd7a1889c17a7bc9">Interpellation 2009/10:33 Uteblivna effekter av jobbskatteavdraget</textBlock>
  </contentBlock>
  <contentBlock page="0" id="i-593b542153d39fba">
    <textBlock id="i-e1355782e899ba8e">Interpellationen kommer att besvaras tisdagen den 17 november 2009.</textBlock>
    <textBlock id="i-314efaf898324e6a">Skälet till dröjsmålet är tjänsteresor och sedan tidigare inbokade engagemang.</textBlock>
  </contentBlock>
  <contentBlock page="0" id="i-dc7f98e9ee165cac">
    <textBlock id="i-33b57431b25786fe">Rikard Jermsten</textBlock>
  </contentBlock>
  <contentBlock page="0" id="i-000c424c42418811">
    <textBlock id="i-241d052991e94ae2">Interpellation 2009/10:34</textBlock>
  </contentBlock>
  <contentBlock page="0" id="i-9ab8120fb73c707b">
    <textBlock id="i-99cb26c81d7042bd">Interpellation 2009/10:34 Kommuners ansvar för ensamkommande barn</textBlock>
  </contentBlock>
  <contentBlock page="0" id="i-a29b18517975c112">
    <textBlock id="i-c9d23af21ee004fb">Interpellationen kommer att besvaras tisdagen den 10 november 2009.</textBlock>
    <textBlock id="i-19fe68e461d4f0e5">Skälet till dröjsmålet är andra åtaganden i samband med Sveriges ordförandeskap i EU.</textBlock>
  </contentBlock>
  <contentBlock page="0" id="i-8bf36ee8e1eca11e">
    <textBlock id="i-691a6f4a10c12cd5">Tobias Billström</textBlock>
  </contentBlock>
  <contentBlock page="0" id="i-2743d43281aff2aa">
    <textBlock id="i-de7656c404e3549b">4 § Svar på interpellation 2009/10:24 om försenad utbetalning av arbetslöshetsersättning</textBlock>
    <textBlock id="i-a79e0512dcd71176">Anf. 1 Arbetsmarknadsminister SVEN OTTO LITTORIN (m):</textBlock>
    <textBlock id="i-89c7eea48f8bf8ea">Fru talman! Eva-Lena Jansson har frågat mig om jag är beredd att vidta några åtgärder för att förenkla hanteringen av arbetsgivarintygs utfärdande och om jag avser att vidta några åtgärder för att väntetiderna för utbetalning av arbetslöshetsersättning ska kunna kortas. Eva-Lena Jansson har även frågat mig om jag avser att vidta några åtgärder för att a-kassorna ska kunna klara av att skyndsamt hantera ansökningar från sjukskrivna.</textBlock>
    <textBlock id="i-c99f81d11e861d59">Inledningsvis vill jag framhålla att jag tycker att det är djupt olyckligt att enskilda, under en ibland alltför lång tid, får vänta på att deras ansökan ska behandlas och att deras ersättning ska utbetalas. Jag vill emellertid påpeka att vi inte har en offentlig arbetslöshetsförsäkring i Sverige. Arbetslöshetsförsäkringen handhas av arbetslöshetskassorna som är privaträttsliga föreningar. Det innebär att det yttersta ansvaret för arbetslöshetskassornas handläggningstider vilar på arbetslöshetskassorna.</textBlock>
    <textBlock id="i-95852923706ee035">Den ekonomiska nedgång som Sverige och flertalet andra länder har drabbats av under det gångna året har inneburit att många har förlorat eller riskerar att förlora sina arbeten. En konsekvens av en stigande arbetslöshet är en ökad arbetsbelastning och därmed längre handläggningstider hos arbetslöshetskassorna. Vissa arbetslöshetskassor är dock mer belastade än andra, och det är faktiskt bara hos vissa arbetslöshetskassor som handläggningstiden har ökat markant.</textBlock>
    <textBlock id="i-50db001013aa44b8">Vad gäller Eva-Lena Janssons fråga om hanteringen av arbetsgivarintyg och om jag avser att vidta några åtgärder för att väntetiderna för utbetalning av arbetslöshetsersättning ska kunna kortas vill jag framhålla den möjlighet som har skapats för arbetslösa som söker grundersättning. De kan numera ansöka om medlemskap i en annan arbetslöshetskassa än Alfakassan så länge tidigare anställning överensstämmer med arbetslöshetskassans verksamhetsområde.</textBlock>
    <textBlock id="i-cf42db3afc88211c">Därutöver vill jag tillägga att Inspektionen för arbetslöshetsförsäkringen regelbundet följer och redovisar arbetslöshetskassornas handläggningstider på sin webbplats och arbetar för att förenkla hanteringen av arbetsgivarintyget.</textBlock>
    <textBlock id="i-a296c3831a8394a1">Vad sedan gäller frågan om jag avser att vidta några åtgärder för att arbetslöshetskassorna ska kunna klara av att skyndsamt hantera ansökningar från personer som lämnar sjukförsäkringen vill jag framhålla det uppdrag som regeringen lämnade till Arbetsförmedlingen och Försäkringskassan den 1 oktober i år. Uppdraget syftar bland annat till att den enskilde i god tid ska ges information och förberedas på vad som förväntas av honom eller henne inom ramen för arbetsmarknadspolitiken.</textBlock>
    <textBlock id="i-ee79320c2ed04d83">Mot bakgrund av ovanstående har jag för närvarande inte för avsikt att vidta några ytterligare åtgärder.</textBlock>
    <textBlock id="i-56c65c9c0d1aba8a">Anf. 2 EVA-LENA JANSSON (s):</textBlock>
    <textBlock id="i-ea5d9844f3241741">Fru talman! Jag tackar arbetsmarknadsminister Sven Otto Littorin för svaret. Det man kan utläsa av svaret är att arbetsmarknadsministern är bekymrad och naturligtvis tycker synd om personerna i fråga, men han tänker inte göra något åt problemet.</textBlock>
    <textBlock id="i-4a0cef8307362845">I går kunde man läsa Femton veckor utan ett öre. Det handlar bara om en av de många personer som har redovisats de senaste veckorna i medierna.</textBlock>
    <textBlock id="i-792d5304357923e9">Det här interpellationssvaret är försenat, fru talman. Jag lämnade in interpellationen den 9 oktober. Bakgrunden till att jag lämnade in den var att man den 5 oktober i Rapport redovisade att arbetslösa personer tvingas vänta på ersättning upp till sex månader. Det får naturligtvis förödande konsekvenser för den enskilde som drabbas.</textBlock>
    <textBlock id="i-1a7cf718649677af">Regeringen har vid flera tillfällen försämrat och förändrat regelverket för arbetslöshetsförsäkringen, något som har lett till att det har blivit krångligare för arbetsgivare att utfärda intyg till den som har blivit arbetslös, därav min fråga. Enligt generaldirektören på IAF, Inspektionen för arbetslöshetsförsäkringen, skulle en förenkling av arbetsgivarintygen kunna påskynda processen med granskning och beslut inför utbetalning av a-kasseersättning.</textBlock>
    <textBlock id="i-f4c120deb026323b">Då blir det ett märkligt svar, tycker jag, från ministern, fru talman, när han vill tillägga att inspektionen regelbundet följer arbetet, redovisar och arbetar för att förenkla hanteringen av arbetsgivarintyget. I Svenska Dagbladet i går säger generaldirektören att regeringen har tillsatt en utredning som ska komma med konkreta förslag till förenklingar i systemet, men det krävs lagändringar. Det glömmer uppenbarligen ministern att nämna i svaret till mig. Det verkar som att han gör något men vet inte riktigt vad.</textBlock>
    <textBlock id="i-ca1b3376d9cabaa8">En av de a-kassor som har störst problem när det gäller väntetiderna är Alfakassan. 60 procent av dem som anmäler sig till Alfakassan får avslag. Det är väldigt många personer som försöker komma in i Alfakassan. 6 000 personer tror jag att man hanterade varje månad. Det är klart att det får konsekvenser.</textBlock>
    <textBlock id="i-2bda806c60c82956">Nu nämner arbetsmarknadsministern att det här är enskilda föreningar. Men det handlar också om myndighetsutövning. Myndighetsutövning måste vara rättssäkert. Det är viktigt att personer får sin sak prövad i så god tid som möjligt.</textBlock>
    <textBlock id="i-92296e9a4d486502">Regeringen har försämrat sjukförsäkringen, och nu ska många av dem som är sjukskrivna försöka ta sig in i a-kassan. Det är klart att det kommer att påverka a-kassornas verksamhet ännu mer. Det är därför jag frågade vad regeringen tänkte göra. Svaret blir: Ingenting.</textBlock>
    <textBlock id="i-111f5a00b8b313a7">Det tycker jag är ett märkligt svar. Vi ser att det är långa väntetider redan nu. Då blir frågan vad som kommer att hända med den anstormning som man riskerar att få när väldigt många blir utförsäkrade från sjukförsäkringen om regeringen då inte ger förstärkning till dem som ska stå för myndighetsutövning när det gäller ersättning från olika a-kassor.</textBlock>
    <textBlock id="i-40cd88dd953cf319">Det är klart att det är ett problem att väldigt många är arbetslösa. Det hjälper inte till att vi inte har en riktig jobbpolitik. Man måste agera, tycker jag, från regeringens sida när man ser att det här problemet har uppstått.</textBlock>
    <textBlock id="i-b796a688668fde6a">Min fråga kvarstår, fru talman: Vad tänker arbetsmarknadsministern göra konkret?</textBlock>
    <textBlock id="i-f34294c71577adbf">Anf. 3 Arbetsmarknadsminister SVEN OTTO LITTORIN (m):</textBlock>
    <textBlock id="i-e08d9b279a1468a2">Fru talman! Jag tycker precis som Eva-Lena Jansson att det här är fullständigt bedrövligt. Om jag hade varit medlem i en a-kassa, vilket jag faktiskt är, hade jag naturligtvis om jag hade upptäckt att det var på det här sättet hört av mig till dem och tagit ett rejält snack för att ställa dem mot väggen om varför de inte levererar det som medlemmarna har rätt att förvänta sig.</textBlock>
    <textBlock id="i-59531ade1448fa7e">När jag betalar in min avgift till a-kassan förutsätter jag att jag då betalar till en försäkring som jag ska få ut när jag behöver den, i rätt tid till rätt belopp. Att man inte får det är naturligtvis alldeles förfärligt.</textBlock>
    <textBlock id="i-9763522a51445871">Men som Eva-Lena Jansson vet är detta privaträttsliga föreningar över vilka jag har mycket begränsad makt. Det är en myndighetsutövning som Eva-Lena Jansson helt korrekt refererar till. Därmed har a-kassorna gett mig ytterligare ett argument för en obligatorisk och allmän arbetslöshetsförsäkring. I så fall hade naturligtvis det här problemet inte sett ut som det gör.</textBlock>
    <textBlock id="i-4f7c862351caa0d5">Det skulle vara intressant att höra hur Eva-Lena Jansson och Socialdemokraterna ser på det. När nu a-kassorna är på det sätt som Eva-Lena Jansson vill men ändå inte levererar, vad ska man då göra åt det?</textBlock>
    <textBlock id="i-e211544d0bc92779">Jag vill samtidigt påpeka att vi under det förra budgetåret gav a-kassorna en kvarts miljard extra just för att kunna förbereda sina system för att hantera ökad arbetsbelastning. Vi har alltså gjort en hel del för att se till att mildra de här effekterna.</textBlock>
    <textBlock id="i-e4281b1e4ee5b96b">Det är, precis som Eva-Lena Jansson säger, Alfakassan som ligger sämst till och har haft de högsta ökningarna. Jag har noga följt utvecklingen under det senaste året för att se vad som händer i a-kassan och vad vi kan göra. Jag konstaterar att huvuddelen av de ärenden som kommer till Alfakassan är komplicerade, och det är också därför många får avslag i första instans. Blanketten är inte korrekt ifylld, man behöver information som den sökande inte har kompletterat med och så vidare. Det är naturligtvis en orsak till fördröjningen.</textBlock>
    <textBlock id="i-abc536dbb8131032">Samtidigt har Alfakassan fördubblat sin personalstyrka i år, just för att kunna möta den här anstormningen, och därför tycker jag att man gör ett så gott arbete som man kan i det här läget.</textBlock>
    <textBlock id="i-2da041963fd97717">Men återigen: Det är bedrövligt. Det ska inte vara på det här sättet. Vi har naturligtvis löpande kontakt både med Arbetslöshetskassornas Samorganisation och med Inspektionen för arbetslöshetsförsäkringen för att ligga på så att väntetiderna radikalt kan kortas. Det är självklart att den som är i behov av arbetslöshetsförsäkringen ska få sin utbetalning i tid, och man ska få rätt utbetalning. I den mån man inte får det, ja, då stärks argumenten för att göra om hela systemet med a-kassan.</textBlock>
    <textBlock id="i-ec9e3fcc4622946a">Anf. 4 EVA-LENA JANSSON (s):</textBlock>
    <textBlock id="i-ebdcbe404625ddce">Fru talman! Om en statlig a-kassa skulle vara lösningen på alla problem tror jag säkert att många skulle stå bakom det. Vi har dock en försäkringskassa som är en offentlig myndighet och som har 23 veckors handläggningstid när det gäller ersättning från sjukförsäkringen. I 23 veckor har sjuka fått vänta på ersättning, fast detta är en statlig myndighet som regeringen har att hantera. Det visar att det inte är så enkelt.</textBlock>
    <textBlock id="i-6f0d3976911be4c2">Har man en regering som dessutom försämrar, försvårar och ständigt förändrar regelverket uppstår problem. Generaldirektören för Inspektionen för arbetslöshetsförsäkringen sade att en förenkling av arbetsgivarintygen skulle kunna påskynda processen med granskning och beslut inför utbetalning av a-kasseersättning.</textBlock>
    <textBlock id="i-d4d3fcf0de557d5b">Den förenklingen äger arbetsmarknadsministern. Han hänvisar till att det här är privaträttsliga föreningar som han inte kan göra något, men det är faktiskt arbetsmarknadsministern som påverkar lagstiftningen, fru talman.</textBlock>
    <textBlock id="i-089109f416cf9dea">Man ska heller inte glömma bort att det är regeringen som har gett anslag till exempel till Alfakassan för att täcka det underskott som finns när det gäller anslutna där. Vi vet i dag att många av dem som är anslutna till Alfakassan får betala 22 kronor per dag som en extra avgift till den a-kassan. Det beror naturligtvis på att regeringen har valt att inte räkna upp pengarna till försäkringen, vilket innebär att den stora del som är ansluten där kommer att få betala en högre avgift än vad många andra får göra, generellt sett, utifrån sin ersättning. Det är givetvis också en fråga som regeringen äger.</textBlock>
    <textBlock id="i-b6ce50be834fbb6a">Jag blir lite trött när man bara försöker säga att det är en ekonomisk kris och att man inte kan hantera problemet eller göra någonting. Man kan bedriva en aktiv jobbpolitik, men man kan också se till att förändra regelverket när det gäller arbetslöshetsförsäkringen, och jag tycker att man måste agera när man ser att människor blir utan pengar.</textBlock>
    <textBlock id="i-0e2bf3046034ccc2">När man ser att Arbetsförmedlingen och Försäkringskassan nu ska trycka ut fler i ett a-kassesystem som redan har problem att hantera de stora mängderna människor som ansöker, då måste ansvarig minister tycka att det är en viktig fråga att försöka lösa. Men han säger: Vi tittar på det och ska följa utvecklingen.</textBlock>
    <textBlock id="i-43a950934ed59176">Det tycker inte jag är en hållbar politik, fru talman, så jag skulle i alla fall vilja höra om inte arbetsmarknadsministern har tänkt efter en gång till.</textBlock>
    <textBlock id="i-6e888659e3169b20">Anf. 5 Arbetsmarknadsminister SVEN OTTO LITTORIN (m):</textBlock>
    <textBlock id="i-f918a9d27e30d321">Fru talman! Jag vet inte riktigt vad Eva-Lena Jansson efterlyser, för den handling som Eva-Lena Jansson uppenbarligen efterlyser är precis den vi agerar på. Vi ger en kvarts miljard extra i resurser till a-kassorna, just för att hantera det tillflöde vi ser. Det är mycket pengar, och det är klart att om det inte räcker borde det stämma till eftertanke: Vad räcker då?</textBlock>
    <textBlock id="i-3401e9cf34df5e33">Det andra är, precis som jag sade i svaret, arbetsgivarintyget. Vi arbetar kontinuerligt för att se över hur vi kan förenkla och göra det hanteringsmässigt smidigare för alla inblandade.</textBlock>
    <textBlock id="i-a0ebb95c73db95f4">Jag vill också säga det som jag sade förut, att arbetslösa med grundersättning numera kan ansöka om medlemskap i en annan a-kassa än Alfakassan så länge den tidigare anställningen ligger inom det område kassan hanterar. Det gör rimligen att trycket på Alfakassan, som är den som har haft de längsta tiderna, borde bli rimligare. Framför allt tycker jag att om man befinner sig i den här situationen ska man fundera på vilken kassa man bör vara med i så att man snabbast kan få service och hjälp.</textBlock>
    <textBlock id="i-5bd461ed0e2ff189">I grunden är det naturligtvis, som jag sade, helt bedrövligt. Vi för genom Inspektionen för arbetslöshetsförsäkringen löpande samtal med a-kassorna. Vi har direkta samtal med A-kassornas Samorganisation för att se till att få organisationen att fungera. Men det är uppenbart att om inte a-kassorna kan leverera får vi inom ramen för den kommande socialförsäkringsutredningen fundera ordentligt över alternativ, för det är klart att om a-kassan inte kan leverera när det behövs är det ett underkännande av organisationen av arbetslöshetsförsäkringen.</textBlock>
    <textBlock id="i-834631c7f3d09c00">Anf. 6 EVA-LENA JANSSON (s):</textBlock>
    <textBlock id="i-bbb78d83d45b95de">Fru talman! När den här regeringen tillträdde hösten 2006 var man ganska snabb att lägga fram en proposition om en försämring av a-kassan. Det gick väldigt snabbt att hantera det.</textBlock>
    <textBlock id="i-5d7d742b3fd9222f">När vi nu ser att det uppstår problem med förändringarna i a-kassan vägrar regeringen att agera snabbt. Jag tycker att det är märkligt. Det IAF:s generaldirektör pekar på är att det krävs lagändringar. Det tar sin tid, svarar hon i en intervju, för att man ska kunna komma till rätta med problemen.</textBlock>
    <textBlock id="i-da371d63b42cae5d">Men det gick snabbt att förändra a-kassesystemet, och det har också gått ganska snabbt att försämra sjukförsäkringen. Jag har därför lite svårt att förstå att regeringen säger att de ser över och har fortlöpande dialog, för när jag läser kommentarerna från IAF uppfattar jag inte att det har funnits någon tydlig dialog.</textBlock>
    <textBlock id="i-9ad104bb08f5a312">Min interpellation som vi debatterar i dag, den 5 november, lämnades alltså in den 9 oktober. Då pekade jag på ett inslag i Rapport den 5 oktober som visade att en arbetslös person tvingades vänta upp till sex månader. Man kan fundera över vad som har hänt sedan jag lämnade in interpellationen, mer än att arbetsmarknadsministern har varit för upptagen för att träffa mig.</textBlock>
    <textBlock id="i-44f203d4ff09bfc0">Jag tycker som sagt var att det är viktigt att människor får sin ersättning. Det är förstås också viktigt att det är rättssäkert och att det prövas ordentligt, men när vi vet att 60 procent av dem som ansöker till Alfakassan får avslag eftersom de inte har rätt till ersättning vet vi också att det naturligtvis påverkar även dem som har rätt att få den här ersättningen. Det är därför jätteviktigt att de som har rätt till ersättning också ska kunna få det, så att regeringen inte bara knuffar ut folk från sjukförsäkringen och det uppstår en kö som a-kassan inte är beredd att ta emot.</textBlock>
    <textBlock id="i-9acdb3897524367e">Anf. 7 Arbetsmarknadsminister SVEN OTTO LITTORIN (m):</textBlock>
    <textBlock id="i-b3bbae645c35f4c3">Fru talman! Om jag ska avsluta på en lite mer lågmäld nivå vill jag säga att både Eva-Lena Jansson och jag nog är alldeles överens om att det är bedrövligt att man inte får ut sin ersättning i tid. Så långt är vi definitivt överens.</textBlock>
    <textBlock id="i-0689a0b4deff0926">När man tittar på medianhandläggningstiderna i veckor i förstagångsärenden för inkomstrelaterad ersättning för samtliga a-kassor har den mediantiden ökat från sex veckor när vi tog över i september 2006 till åtta veckor i dag. Samtidigt har vi haft den snabbaste arbetslöshetsökningen på väldigt länge på grund av den internationella finanskrisen.</textBlock>
    <textBlock id="i-973da3735a0a5ce4">Det är naturligtvis inte en övergripande bild av hur det ser ut i alla a-kassor och för alla som får ersättning från a-kassesystemet. Men det finns a-kassor som har uppenbara problem. Det är framför allt Alfakassan och ytterligare några.</textBlock>
    <textBlock id="i-97a0a95810a47e30">Jag konstaterar att vi har gett en kvarts miljard i extraresurser till a-kassorna, samtidigt som vi jobbar intensivt tillsammans med Inspektionen för arbetslöshetsförsäkringen och A-kassornas Samorganisation för att se till att lösa de mest akuta problemen.</textBlock>
    <textBlock id="i-0d46889bc951b870">Jag konstaterar samtidigt att Alfakassan med de största problemen har fördubblat sin personalstyrka, och därför är det min utgångspunkt att man kommer en bra bit på väg. Men a-kassorna har själva väldigt mycket att göra för att se till att deras medlemmar får sina pengar i tid.</textBlock>
  </contentBlock>
  <contentBlock page="0" id="i-afb0418bff2dc7dd">
    <textBlock id="i-a82288d858493af8">Överläggningen var härmed avslutad.</textBlock>
    <textBlock id="i-60b6cbb4cc0dd407">5 § Hänvisning av ärende till utskott</textBlock>
  </contentBlock>
  <contentBlock page="0" id="i-ed2f108ad9ca63c3">
    <textBlock id="i-08812fc81c044a6c">Föredrogs och hänvisades</textBlock>
  </contentBlock>
  <contentBlock page="0" id="i-e8ec7d6367fab861">
    <textBlock id="i-744f17a8b42b6442">Ajournering</textBlock>
  </contentBlock>
  <contentBlock page="0" id="i-0a49e3cd8027df1d">
    <textBlock id="i-c74d625c51a501b0">Kammaren beslutade kl. 12.19 på förslag av andre vice talmannen att ajournera förhandlingarna till kl. 14.00 då frågestunden skulle börja.</textBlock>
    <textBlock id="i-f44d1c4ff3782ee1">Återupptagna förhandlingar</textBlock>
  </contentBlock>
  <contentBlock page="0" id="i-376da3bdfcbf1739">
    <textBlock id="i-16f69e152c1adb51">Förhandlingarna återupptogs kl. 14.00.</textBlock>
    <textBlock id="i-c5a20d201947418b">6 § Frågestund</textBlock>
    <textBlock id="i-e9f0a6e41a24760b">Anf. 8 FÖRSTE VICE TALMANNEN:</textBlock>
    <textBlock id="i-57c377e1338357c1">Vi övergår nu till dagens frågestund. Jag hälsar utbildningsminister Jan Björklund, miljöminister Andreas Carlgren, statsrådet Gunilla Carlsson, arbetsmarknadsminister Sven Otto Littorin och integrations- och jämställdhetsminister Nyamko Sabuni välkomna.</textBlock>
    <textBlock id="i-7f57f73466222ac9">Utbildning för jobb</textBlock>
    <textBlock id="i-5a4021e20a126dce">Anf. 9 SVEN-ERIK ÖSTERBERG (s):</textBlock>
    <textBlock id="i-4339e252fea79d45">Herr talman! Min fråga riktas till arbetsmarknadsministern.</textBlock>
    <textBlock id="i-3a136ffeabbc0d1a">Den senaste AKU:n har kommit i dag. Där kan vi se att långtidsarbetslösheten har ökat till 125 000 kvinnor och män. Det är en ökning med drygt 80 procent på ett år.</textBlock>
    <textBlock id="i-e03a1c68deacd900">Vi socialdemokrater har ju i vår motion sagt jobben först och pekar på att vi vill ha fler jobb- och utbildningsmöjligheter. Vi föreslår 100 000 platser.</textBlock>
    <textBlock id="i-26f54b198b774a2a">Jag konstaterar att regeringen har gjort precis tvärtom. Man har dragit ned komvux med drygt en tredjedel. Tre av fyra utbildningsplatser inom den yrkesinriktade arbetsmarknadsutbildningen är också indragna.</textBlock>
    <textBlock id="i-577ec77f4e287ccc">Forskningen är väldigt tydlig och säger att det bästa sättet att gå från arbetslöshet som långtidsarbetslös är att få utbildning. Det levererar inte regeringen.</textBlock>
    <textBlock id="i-72af226114dd93a2">På vilket sätt tänker arbetsmarknadsministern se till att hjälpa de 125 000 som är långtidsarbetslösa så att de kan komma tillbaka, få jobb, bidra till samhället och få en hygglig lön?</textBlock>
    <textBlock id="i-dd013d383c4b7078">Anf. 10 Arbetsmarknadsminister SVEN OTTO LITTORIN (m):</textBlock>
    <textBlock id="i-0c7d67e17fa8bc32">Herr talman! Socialdemokraterna har sagt jobben först, men i praktiken säger de a-kassan först. Det är faktiskt något helt annat.</textBlock>
    <textBlock id="i-880a4ee9fe72eff2">Vi har fördubblat antalet platser i den aktiva arbetsmarknadspolitiken från 125 000 till 250 000 till slutet av nästa år. Det är 10 000 nya högskoleplatser, 10 000 nya platser i kommunal vuxenutbildning och yrkesutbildning och ytterligare 3 000 platser i andra system. Vi gör en otroligt stor uppryckning och resursförstärkning för utbildning och aktivering eftersom vi vet att det är de två åtgärderna som håller folk i närheten av arbetsmarknaden tills det vänder.</textBlock>
    <textBlock id="i-2f2a40103ffecd16">I slutänden är det som Sven-Erik Österberg vet och som vi har debatterat många gånger att det bara är betalande kunder i de företag som nu har varslat och sagt upp som kan se till att det blir nya anställda i de företagen. Därför behöver vi en konjunkturvändning som vi också bidrar till med en expansiv finanspolitik och en expansiv penningpolitik.</textBlock>
    <textBlock id="i-cda7e271440f43c3">Anf. 11 SVEN-ERIK ÖSTERBERG (s):</textBlock>
    <textBlock id="i-6806c6b3375df1c0">Herr talman! Trots arbetsmarknadsministerns fagra tal konstaterar vi att det bara är 7 procent som får utbildning eller praktik i de så kallade massiva insatser och garantier som arbetsmarknadsministern talar om. Det är 7 procent som får stöd och hjälp, resten är öppet arbetslösa enligt Arbetsförmedlingens egen statistik.</textBlock>
    <textBlock id="i-058a9fe86d178bf3">Man tillsätter jobbcoacher. Det är egentligen som att hälla vatten i en hink som läcker. Det finns ju inte så många jobb att coacha till. Där lägger man den stora satsningen.</textBlock>
    <textBlock id="i-85f145871a61f073">Samtidigt prioriterar arbetsmarknadsministern i regeringen att sänka skatten för dem som redan har jobb. På vilket sätt hjälper det med skattesänkning åt dem som redan har jobb? Man har inte råd att sätta till ordentliga utbildningsinsatser i paritet med vad forskningen säger.</textBlock>
    <textBlock id="i-9565688d8ff383db">På vilket sätt kommer den prioritering som regeringen har gjort att hjälpa de långtidsarbetslösa?</textBlock>
    <textBlock id="i-4ec67a1d6a081244">Anf. 12 Arbetsmarknadsminister SVEN OTTO LITTORIN (m):</textBlock>
    <textBlock id="i-82028968f1ac545b">Herr talman! Arbetsförmedlingen har i uppdrag att efter varje enskild persons omständigheter bestämma vilken typ av insats inom ramen för jobb- och utvecklingsgarantin som är bäst lämpad för just den personen.</textBlock>
    <textBlock id="i-c09cd36154bd1fcf">Det är inte jag som styr de 7 procenten, eller 10 eller om det är 25 om ett halvår eller 38 om åtta månader. Det är Arbetsförmedlingen som gör en individuell bedömning att ha som utgångspunkt.</textBlock>
    <textBlock id="i-f33a2278cabc1590">Jobbcoacher är bra. Till och med i år i denna svaga konjunkturutveckling bedömer Arbetsförmedlingen att man kommer att förmedla en halv miljon nyanmälda lediga platser. Vi behöver alltså jobbcoacher som hjälper till så att de personer som Sven-Erik bekymrar sig om inte hamnar i långtidsarbetslöshet utan faktiskt har en rimlig chans att få de jobb som kommer även i lågkonjunktur.</textBlock>
    <textBlock id="i-5dea9dd6350949a6">Forskare beräknar att jobbavdraget har sänkt jämviktsarbetslösheten med i storleksordningen 1 ½ procentenhet. Det är den största sänkning vi har noterat på decennier. Det är en effektiv politik för att se till att fler kommer i arbete.</textBlock>
    <textBlock id="i-f6741404b0176aea">Det är dessutom en bra konjunkturpolitik. Den leder till att vanligt folk med låga löner har mer pengar över.</textBlock>
    <textBlock id="i-f9bb72763ae4625f">Sfi som isolerad skolform</textBlock>
    <textBlock id="i-13f99e780ea652f3">Anf. 13 ELISABETH SVANTESSON (m):</textBlock>
    <textBlock id="i-c38e8732b82ed4bd">Herr talman! Jag ställer min fråga till utbildningsminister Jan Björklund.</textBlock>
    <textBlock id="i-e83b182b2da75624">För en integrering i samhälls- och arbetsliv är svenska språket oerhört centralt. Det första en person som flyttar till Sverige möter är ofta sfi, svenska för invandrare. Vi vet att svenska för invandrare har fungerat rätt så dåligt under många år, även om det också finns goda exempel.</textBlock>
    <textBlock id="i-aeb0f86aa6481a29">Regeringen har gjort en mängd saker. Vi har fattat beslut här i riksdagen om ett sfi-lyft, vilket jag tycker är jättebra.</textBlock>
    <textBlock id="i-786dfc4c2da7cbdd">Fortfarande finns det problem. En grund som fattas i problemanalysen tycker jag är att sfi ofta är en isolerad skolform. Det är den enda verklighet som många nyanlända möter, max 15 timmar i veckan under ganska lång tid, utan inriktning på framtida studier eller arbete.</textBlock>
    <textBlock id="i-8bb279cf5c5575e2">Jag vill fråga utbildningsminister Jan Björklund om han delar min problembild.</textBlock>
    <textBlock id="i-29bf2e722fbe4bc4">Anf. 14 Utbildningsminister JAN BJÖRKLUND (fp):</textBlock>
    <textBlock id="i-4ba2994c3efb5eea">Herr talman! Jag skulle kunna svara kort, och svara ja. Jag delar den problembilden. Jag ska utveckla det något.</textBlock>
    <textBlock id="i-dd01677cc81acffa">Det är helt rätt som frågeställaren beskriver. Sfi har haft låg kvalitet och har alltjämt låg kvalitet. Jag tror att alla regeringar har kämpat med att höja kvaliteten.</textBlock>
    <textBlock id="i-66adb0131b755e8e">Vi vidtar nu ett antal åtgärder som har beslutats, men inte hunnit genomföras och ännu mindre hunnit ge effekt.</textBlock>
    <textBlock id="i-91bdc2cef41dd4a5">Jag tror att frågeställaren pekar på en viktig målkonflikt. Å ena sidan vill man att eleverna vuxna invandrare ska lära sig svenska så fort som möjligt. Därför vill man ta ut mycket undervisningstid. Å andra sidan är det bra om vuxna samtidigt har en förankring på arbetsmarknaden.</textBlock>
    <textBlock id="i-ec032cdb1615667d">Varför ska man först gå på sfi och sedan söka jobb? Det är ju på jobbet man kan lära sig svenska och praktisera sin svenska. Visst vore det bra med en ökad mix mellan arbete, praktik och utbildning. Det ligger också i de reformer vi nu planerar.</textBlock>
    <textBlock id="i-190968f1903cd804">Anf. 15 ELISABETH SVANTESSON (m):</textBlock>
    <textBlock id="i-4b16c730552cfb04">Herr talman! Tack för svaret! Regeringen kommer ju snart, hoppas vi, med en proposition om nyanländas etablering en proposition som jag ställer mig bakom och är väldigt glad för.</textBlock>
    <textBlock id="i-f06d7d5014f144b8">Jag kan rekommendera utbildningsministern att toppa propositionen med att se till att sfi blir mer flexibelt, som till exempel att kommunerna inte ska ha monopol utan att man kan bredda utbudet.</textBlock>
    <textBlock id="i-d04962da28c814e0">För en nyanländ som kommer till en liten kommun som inte samarbetar med andra kommuner kan sfi bli väldigt begränsat. Man får inte en individuellt anpassad utbildning.</textBlock>
    <textBlock id="i-107f2df76aef5023">Jag ställer upp på alla förslag som utbildningsministern har kommit med hittills. Jag tycker att de är jättebra, men jag vill se mer.</textBlock>
    <textBlock id="i-219a6dc23c82b013">Kan vi i framtiden tänka oss att individen själv i större utsträckning får bestämma typ av sfi?</textBlock>
    <textBlock id="i-abf781dcbe56a3f9">Anf. 16 Utbildningsminister JAN BJÖRKLUND (fp):</textBlock>
    <textBlock id="i-2c7ccbe9f17a0d50">Herr talman! Som Elisabeth Svantesson säger kommer riksdagen under det här riksmötet att få ta ställning till en etableringsproposition. Det ligger på integrationsministerns bord.</textBlock>
    <textBlock id="i-7bbfd048fbee5634">Den innehåller en ökad individualisering i flyktingmottagandet.</textBlock>
    <textBlock id="i-8b5c50f681cdddd7">Vi har haft en tendens att tycka att flyktingar som kommer till Sverige är en kollektiv klump. Vi behandlar alla likadant. Sanningen är ju att det är individer med oerhört olika behov och förutsättningar. Ju mer vi kan individualisera desto bättre. Innebörden i den kommande etableringspropositionen är att vi ska gå i den riktningen. Samma sak gäller sfi-undervisningen.</textBlock>
    <textBlock id="i-a4f2fc06e5f7b531">Det som nu har föreslagits och beslutats när det gäller sfi är steg på vägen. Jag inbillar mig inte att vi har nått den slutliga optimala lösningen. Det finns reformbehov i framtiden i den riktning som Elisabeth Svantesson förordar.</textBlock>
    <textBlock id="i-472d1b7e48edf385">A-kassan och 75-dagarsregeln</textBlock>
    <textBlock id="i-55fa03886180118f">Anf. 17 MEERI WASBERG (s):</textBlock>
    <textBlock id="i-f0bacc3ae8d62e78">Herr talman! Jag har en fråga till statsrådet Sven-Otto Littorin. Frågan gäller a-kassan och 75-dagarsregeln.</textBlock>
    <textBlock id="i-7bf978b8a380251d">Sverige befinner sig i en djup lågkonjunktur och en jobbkris. Ett arbete betyder mycket både för självförtroende och för välbefinnande.</textBlock>
    <textBlock id="i-6bb5385f11238d15">Det är tyvärr ingen rättighet att ha ett arbete, vare sig tills vidare eller på heltid. Många erbjuds arbete kortare tid, framför allt på deltid. Ett deltidsarbete kan utvecklas till ett heltidsarbete, men det kan ibland ta lite tid.</textBlock>
    <textBlock id="i-afc356f1397d3401">Att ha enbart 75 dagars arbetslöshetsersättning till sitt förfogande bara för att man har lyckats få ett deltidsarbete är därför så långt ifrån ett incitament för en verklig arbetslinje man kan komma.</textBlock>
    <textBlock id="i-9077cf9d8eccef65">Då den av er införda deltidsregeln motverkar arbetslinjen undrar jag vad regeringen gör för att öka incitamenten för att ta ett arbete även om det är på deltid.</textBlock>
    <textBlock id="i-c21465eaf1fc7544">Anf. 18 Arbetsmarknadsminister SVEN OTTO LITTORIN (m):</textBlock>
    <textBlock id="i-d974ab0ceb736e71">Herr talman! Låt oss konstatera att vi var tvungna att rensa upp i arbetslöshetsförsäkringen efter Socialdemokraternas misslyckande och återupprätta den som en omställningsförsäkring mellan två arbeten. De tidigare deltidsreglerna innebar i praktiken att man i extremfallet kunde deltidsstämpla upp till 18 år i sträck. Vad det i praktiken innebär är att man lyfter bort ansvaret från arbetsgivaren att organisera sig så att man erbjuder dem heltid som vill ha det och i stället vältrar över kostnaderna på den enskilde och på a-kassorna. Det är inte rimligt.</textBlock>
    <textBlock id="i-6884c1ab87e01e52">75 ersättningsdagar innebär, om man arbetar halvtid, 150 arbetsdagar. Det är nästan ett år man kan deltidsstämpla om man jobbar halvtid. Det är inte en orimlig tid. Det är en bra tid. Samtidigt ligger ansvaret hos arbetsgivaren. De allra flesta arbetsgivare som erbjuder deltidsarbete är offentliga arbetsgivare, inte sällan kommuner. Att kommunerna inte kan erbjuda heltid till dem som vill ha heltid tycker jag är helt orimligt med tanke på hur stora arbetsgivare det faktiskt handlar om.</textBlock>
    <textBlock id="i-bf99058cf72ddf49">Anf. 19 MEERI WASBERG (s):</textBlock>
    <textBlock id="i-d802133e3dc0d5de">Herr talman! Jag tycker att det är lite trist att arbetsmarknadsministern visar så lite förståelse för den här frågan. Visst, ansvaret ligger hos arbetsgivarna. Men det är långt ifrån bara offentliga arbetsgivare som erbjuder arbete på deltid ta alla kassörskor som jobbar inom handeln, till exempel.</textBlock>
    <textBlock id="i-066704e43d5c9b98">Jag tycker att svaret tydliggör att de förändringar som regeringen har gjort i arbetslöshetsförsäkringen inte är till för att främja arbetslinjen, utan det handlar faktiskt om att påföra skam och skuld på dem som är arbetslösa. Jag tycker att det är trist.</textBlock>
  </contentBlock>
  <contentBlock page="0" id="i-2d8e7cd9618cc834">
    <textBlock id="i-f3b9968299b3b8d9">Anf. 20 Arbetsmarknadsminister SVEN OTTO LITTORIN (m):</textBlock>
    <textBlock id="i-c6a2efe5ccc3dc91">Herr talman! Låt mig konstatera att deltidsarbetslösheten sjönk med en femtedel efter det att vi genomförde dessa regler, vilket ju antyder att de hade effekt på deltidsarbetslösheten, till skillnad mot det misslyckande som Socialdemokraterna lämnade efter sig. Deltidsarbetslösheten ökade ju faktiskt under de tidigare två mandatperioderna när de hade ansvaret och makten.</textBlock>
    <textBlock id="i-9ee2fe1df27eed27">Jag skulle vilja ställa en retorisk motfråga. Det kanske jag inte får göra i den här debatten. Men om det nu är så fel med en deltidsbegränsning, varför vill då Socialdemokraterna också införa en deltidsbegränsning, fast med ytterligare några dagar?</textBlock>
    <textBlock id="i-d9ff2f7b96ed43f9">Vi har naturligtvis uppfattningen att arbetslöshetsförsäkringen ska vara en omställningsförsäkring och att det är orimligt att man kan deltidsstämpla i upp till 18 år och därmed vältra över kostnaderna från arbetsgivaren till den enskilde och till skattebetalarna. Nu har arbetsgivaren ett ansvar, och det är att lyssna på sina medarbetare och erbjuda dem heltid. Vi ska inte göra detta i lag och inte genom att vältra över kostnaderna, utan man får faktiskt ta ett eget ansvar.</textBlock>
    <textBlock id="i-37fc1eed744e3c1f">Framtida klimatåtgärder</textBlock>
    <textBlock id="i-088aa647ae191b03">Anf. 21 SVEN BERGSTRÖM (c):</textBlock>
    <textBlock id="i-2b771d38c43872a5">Herr talman! Jag har en fråga till miljöminister Andreas Carlgren.</textBlock>
    <textBlock id="i-f68337198d201cb8">Det är nu ungefär en månad kvar till det stora miljö- och klimatmötet i Köpenhamn, där världens ledare träffas för att resonera och försöka komma fram till en överenskommelse i denna viktiga fråga.</textBlock>
    <textBlock id="i-c9f31aae30396d8e">Det har varit en glädjande och växande insikt världen över om att vi på allvar måste gå samman och skapa bindande klimatöverenskommelser som kan hejda klimatförändringarna. Men vi måste ned till minst 50 procent till år 2050 och till 30 procent på mycket kortare tid.</textBlock>
    <textBlock id="i-77d86e5363fdad05">I Sverige har vi en bred enighet om vikten av det här. Och nu bedrivs det kampanjer. Både Andreas och jag bär märket för tvågraderskampanjen, miljöorganisationerna arrangerar klimatmarscher och så vidare. Trots våra ansträngningar ser det just nu ut som att miljöministerns ansträngningar och statsministerns ansträngningar när han var i Washington och nu i Indien inte når riktigt ända fram. Jag utgår från att miljöministern och jag är överens om att det är angeläget att detta inte får misslyckas. Hur går vi vidare efter Köpenhamn om man inte får den formella överenskommelsen på plats?</textBlock>
    <textBlock id="i-8d9d40c8b4833292">Anf. 22 Miljöminister ANDREAS CARLGREN (c):</textBlock>
    <textBlock id="i-4687825a4a31021d">Herr talman! Vi är helt överens om hur viktigt det är att nå ett avtal i Köpenhamn. Och i EU är vi fullständigt inriktade på en överenskommelse i Köpenhamn som klarar att hålla tvågradersmålet inom räckhåll, som omfattar alla länder och som dessutom innehåller möjligheten att skruva upp ambitionsnivån allteftersom vetenskapen ger oss ny kunskap.</textBlock>
    <textBlock id="i-f47b7a2aec6971d1">Det är ett faktum att det just nu är mycket kärvt i klimatförhandlingarna. Jag kan tänka mig att förhandlingarna också kan komma att gå in i en verklig kris, därför att det är flera parter och inte minst USA som är mycket ovilliga.</textBlock>
    <textBlock id="i-5028099228de9764">Vi har sagt helt klart att vi vill att Köpenhamnsmötet ska leda fram till ett bindande internationellt avtal. EU kan inte ensamt ha veto i den internationella processen. Det är ofta den som sätter sig till hinder som är problemet, men vi tänker inte ge upp. Vi vill inte ge oss förrän vi har ett bindande avtal på plats.</textBlock>
    <textBlock id="i-f4fadc10e2811469">Anf. 23 SVEN BERGSTRÖM (c):</textBlock>
    <textBlock id="i-acf52b50932e4a6d">Herr talman! Det är jättebra att miljöministern och Sverige inte tänker ge sig. Men jag skulle gärna se att miljöministern skissade lite grann på hur vi kan komma vidare. Jag utgår från att det blir någon typ av överenskommelse mellan statscheferna.</textBlock>
    <textBlock id="i-313541cc02cdbc10">Sedan har jag en pedagogisk fråga till miljöministern. Man hör ofta talas om att det handlar om en bördefördelning mellan länderna när de ska ta sitt ansvar för miljöfrågorna. Jag tycker att det ger alldeles fel signaler, som om miljöarbete vore en börda. Det är ju en möjlighet att utveckla en ekoeffektiv ekonomi, som vi brukar prata om, och att gå i spetsen för en ny teknik som kan ta sig an miljö- och klimatfrågorna på ett långsiktigt hållbart sätt. Kan miljöministern hjälpa mig och ta på sig rollen att sprida kunskapen i EU att detta inte är en bördefördelning utan en möjlighet som vi måste hjälpas åt att ta vara på?</textBlock>
    <textBlock id="i-94a182c187b49b33">Anf. 24 Miljöminister ANDREAS CARLGREN (c):</textBlock>
    <textBlock id="i-238e2a2a24a3c233">Herr talman! När jag har suttit vid förhandlingsborden i de internationella förhandlingarna har jag ofta förklarat just att Sverige under alla förhållanden kommer att minska utsläppen med 40 procent fram till år 2020. Vi gör det därför att vi vet att det inte bara är nödvändigt för klimatet utan att det också ger stora fördelar för oss. Vi tar ledningen på marknaden internationellt. Vi gör investeringarna. Vi satsar på de gröna jobben, som kommer att vara mycket av framtiden.</textBlock>
    <textBlock id="i-3606ba8bac77f92a">Internationellt är det fortfarande för mycket av gammaldags tänkande. Det är därför vi säger att i-länderna måste ta ledningen och genomföra de största utsläppsminskningarna de närmaste åren. Snabbt växande u-länder måste dessutom genomföra minskningar. Vi har också lagt de största pengarna på bordet för att göra det ekonomiskt möjligt för u-länder som kan ha svagare ekonomi och behöver skydda de värst utsatta och mest fattiga mot de värsta klimatkonsekvenserna. Det är de vägar vi ska gå fram efter Köpenhamn för att leda det här till ett bindande avtal, om vi inte lyckas där.</textBlock>
    <textBlock id="i-82377a6047e17832">Inkomstskillnader mellan män och kvinnor</textBlock>
    <textBlock id="i-1eaf2afebfa65c06">Anf. 25 ULLA ANDERSSON (v):</textBlock>
    <textBlock id="i-44755556effdcefe">Herr talman! Jag har en fråga till jämställdhetsminister Sabuni. Under de tre borgerliga åren har vi fått 130 000 fler fattiga kvinnor i Sverige. Andelen fattiga barn till ensamstående föräldrar har ökat från 19 till 30 procent. Inkomstskillnaden mellan kvinnor och män har ökat med 12 800 kronor per år, alltså drygt 1 000 kronor i månaden. Det visar beräkningar som Vänsterpartiet har låtit riksdagens utredningstjänst göra.</textBlock>
    <textBlock id="i-dbfd5e60cc2f6625">Orsaken till den växande ojämlikheten mellan kvinnor och män är försämringarna i sjukförsäkringen, arbetslöshetsförsäkringen, föräldraförsäkringen och att inte underhållsstödet vare sig skrivs upp eller höjs. Försämringarna har genomförts bland annat för att betala de stora skattesänkningarna som framför allt går till högavlönade, vilka oftast är män.</textBlock>
    <textBlock id="i-594195eb9bcbecd2">Min fråga till jämställdhetsministern är: Har regeringen varit medveten om att inkomstskillnaderna skulle öka så här kraftigt av den förda politiken, eller har ni varit omedvetna om att kvinnors och mäns ekonomiska villkor ser olika ut?</textBlock>
    <textBlock id="i-6f8d18e02cf1139f">Anf. 26 Integrations- och jämställdhetsminister NYAMKO SABUNI (fp):</textBlock>
    <textBlock id="i-e7fe465607b07fcc">Herr talman! Det var väldigt många delfrågor i frågan. Jag ska försöka gå igenom dem.</textBlock>
    <textBlock id="i-e0abb7b915781c73">Jag kan inte kommentera den rapport som Vänsterpartiet har beställt mer än att 43 procent av jobbskatteavdragen har gått till kvinnor och 57 procent till män. Det är klart att det är en liten skillnad, en skillnad som beror på den lönestruktur som finns på arbetsmarknaden.</textBlock>
    <textBlock id="i-5a056a2a3a2fbc75">Jag tror att oppositionen till exempel aldrig har kunnat sänka skatter därför att man aldrig kommit på den fiffiga idén att man kan lägga om skattesänkningar så att de också kommer många lågavlönade kvinnor till del. Nu diskuterar oppositionen återigen att höja skatten för undersköterskor, sjuksköterskor och lärare med flera tusenlappar i månaden. Vad vi har åstadkommit med jobbskatteavdraget är just att ge lågavlönade och medelavlönade kvinnor mer pengar kvar i plånboken.</textBlock>
    <textBlock id="i-119bed417045a02e">När det sedan gäller fattigdomen har den relativa fattigdomen ökat. Det betyder, om man jämför en individs inkomst med en annans, att de som har arbete har det bättre ställt än de som lever på ersättningar och bidrag. Den absoluta fattigdomen däremot har definitivt minskat.</textBlock>
    <textBlock id="i-4f9340bd75fb6387">Anf. 27 ULLA ANDERSSON (v):</textBlock>
    <textBlock id="i-e207c649e6b53230">Herr talman! Då tolkar jag det som att det är en medvetet förd politik. Nyamko Sabuni säger ju själv att man har valt att kraftigt sänka skatterna, vilket gynnar framför allt män. Hon säger själv att 57 procent av skattesänkningarna har gått till män. Och regeringen genomför skattesänkningarna genom att försämra sjukförsäkring, arbetslöshetsförsäkring och föräldraförsäkring, och man räknar inte upp underhållsstödet eller höjer det. Det är inkomster som framför allt kommer kvinnor till del och som kvinnor är mer beroende av. Då tolkar jag Sabunis svar som att det här är en medveten politik som drivs för att öka inkomstskillnaderna mellan kvinnor och män. På något annat sätt kan jag faktiskt inte tolka det, och det gör mig väldigt ledsen.</textBlock>
    <textBlock id="i-3f71b9938a2029a4">Vi behöver knappast öka de här skillnaderna utan snarare minska dem. Nu har ni drivit en politik som går i helt fel riktning för jämställdheten i Sverige under lång tid, och det beklagar jag djupt.</textBlock>
    <textBlock id="i-8c2143a268e6483f">Anf. 28 Integrations- och jämställdhetsminister NYAMKO SABUNI (fp):</textBlock>
    <textBlock id="i-e034b9d0c7896cc7">Herr talman! Ja, det är en medveten politik att se till att kvinnor får mer kvar i plånboken än de någonsin har fått tidigare när det gäller löneavtalen till exempel. Det är en medveten politik att ersättningar ska vara omställningsersättningar och inte permanenta, och framför allt att inte förtidspensionera unga människor från arbetsmarknaden fast det enda de behöver och vill ha är rehabilitering och möjlighet att komma tillbaka och bidra till utvecklingen i samhället.</textBlock>
    <textBlock id="i-49a55a2edcc3772d">Ja, visst är det en medveten politik vi för! Men jag skulle vilja se den politik som ger undersköterskan mer i plånboken än vad denna regering har lyckats åstadkomma, och jag undrar om det går med den politik som Ulla Andersson tillsammans med sina samarbetspartner nu funderar på att föra.</textBlock>
    <textBlock id="i-6ed9eae24d0055a9">Klimatbistånd till fattiga länder</textBlock>
    <textBlock id="i-a7fbb54c08785fce">Anf. 29 ANITA BRODÉN (fp):</textBlock>
    <textBlock id="i-94b63c0b9c7eb3df">Herr talman! Jag har tidigare haft möjlighet att ställa många miljö- och klimatfrågor till miljöministern, så jag väljer i dag att vända mig till biståndsministern tillika statsrådet Gunilla Carlsson.</textBlock>
    <textBlock id="i-5b27cf6109ff889b">För att nå framgång i Köpenhamn krävs utöver att USA, Kina och Indien är med på tåget också att mycket stor hänsyn, delaktighet och stöd visas de allra fattigaste länderna. Afrikanska länder har exempelvis under veckan agerat ganska kraftfullt. Det är viktigt att inte urholka det vanliga biståndet utan att också addera ett klimatbistånd.</textBlock>
    <textBlock id="i-26e5a6cf4882a7eb">Jag undrar vilken bedömning statsrådet gör av hur stor acceptansen är från de rika länderna när det gäller att man faktiskt gör dessa stora satsningar på klimatbistånd för de allra fattigaste länderna.</textBlock>
    <textBlock id="i-4833321049797c6e">Anf. 30 Statsrådet GUNILLA CARLSSON (m):</textBlock>
    <textBlock id="i-5879d7b9026d99bb">Herr talman! Tack för det här sättet att se det sammantaget, Anita Brodén! Under det svenska ordförandeskapet och under svenskt ledarskap med Andreas Carlgren och vår statsminister har vi jobbat fram att EU tar täten i inte minst utsläppsbegränsningar. Det tror jag är oerhört viktigt för att möta de klimatförändringar som redan är här och nu drabbar framför allt de människor som har minst förmåga att möta förändringarna och kunna bjuda motstånd och anpassa sig till det som sker på vårt jordklot.</textBlock>
    <textBlock id="i-96d1f3a80f30bcee">Därför är det viktigt att också fundera på hur man kan möta det här. Vi har sett att utvecklingssamarbete, bistånd, kommer att spela en viss roll. Vi kommer att vara tvungna att göra mer humanitära insatser, men det är också viktigt att vi ser till att upprätthålla höga biståndsflöden och att man garanterar att man nu inte tar pengar från biståndet. Samtidigt är det viktigt att se vikten av att länka ihop detta.</textBlock>
    <textBlock id="i-f1e500967f9a08ad">Många gånger handlar det om att skapa kapacitet för människor i utvecklingsländerna att ha god hälsa, god utbildning, demokrati och mänskliga rättigheter som gör att man kan organisera sig för att tillsammans möta klimathotet. Det är i väldigt hög grad det som biståndet redan ägnas åt.</textBlock>
    <textBlock id="i-d756bb5c6b0dac93">Mitt svar är att vi måste integrera det här mer än vad vi har gjort tidigare och se till att vi kan klimatsäkra bland annat det svenska biståndet, vilket vi håller på med.</textBlock>
    <textBlock id="i-8635131a1e5ec8fe">Anf. 31 ANITA BRODÉN (fp):</textBlock>
    <textBlock id="i-b91bb14b695e7010">Herr talman! Tack för det svaret! Det är cyniskt att det är de allra fattigaste länderna som drabbas hårdast på grund av klimatförändringar som vi i de rika länderna har orsakat.</textBlock>
    <textBlock id="i-868e7eb8ed1c76dc">Jag är glad att biståndsministern nämnde det här med att säkra det traditionella, det vanliga, biståndet, för det behövs. Och ett klimatbistånd behöver adderas.</textBlock>
    <textBlock id="i-5efc1675587088ca">Vilken möjlighet har statsrådet att driva den här frågan ytterligare och nu få med sig övriga länder på den här tanken om vikten av att vi får lyfta fram de allra fattigaste ländernas och människornas behov?</textBlock>
    <textBlock id="i-1d2531d70f354cef">Anf. 32 Statsrådet GUNILLA CARLSSON (m):</textBlock>
    <textBlock id="i-00442ee45bf4d9ee">Herr talman! Här har Sverige visat ledarskap, bland annat för att vi redan uppfyller normen om 0,7 procent av vår bruttonationalinkomst till bistånd. Vi är redan uppe på 1 procent, vilket gör att vi har utrymme. Vi har gjort en stor, unik satsning på 4 miljarder i klimatbistånd som vi nu jobbar med och som skapar, tror jag, ökad kvalitet i de multilaterala sammanhangen där vi tar täten.</textBlock>
    <textBlock id="i-2dac6f7701eadf24">Det viktiga är också att visa många utvecklingsländer att det inte handlar om nya pengaflöden som ska ses isolerat från hur man stärker människors egen förmåga att anpassa sig. Jag vill alltså inte att man ser det här som en avbetalningsplan från den så kallat rika världen och att vi bara transfererar pengar. Risken är att de pengarna inte kommer att användas på rätt sätt, och det är därför jag vill se länken mellan utvecklingsbistånd och att kunna möta klimatutmaningarna.</textBlock>
    <textBlock id="i-8f9bf31a27b76479">Det här har vi jobbat med, och vi kommer bland annat att ha rådsslutsatser i EU under mitt ordförandeskap nu i mitten av november, och vi har också möjligheter tack vare det arbete i den internationella kommissionen som vi har drivit att påverka också hur världen jobbar med klimatbistånd framöver.</textBlock>
    <textBlock id="i-63e63e487130ded5">Rysk-svenska kontakter om gasledningsprojektet i Östersjön</textBlock>
    <textBlock id="i-4e4c4f16eca0b983">Anf. 33 ANDERS YGEMAN (s):</textBlock>
    <textBlock id="i-11ac76ac2093d2c3">Herr talman! På morgonen sade regeringen och Andreas Carlgren ja till ett av Europas absolut största fossilprojekt, nämligen den rysk-tyska gasledningen Nord Stream genom ett av våra känsligaste innanhav, Östersjön.</textBlock>
    <textBlock id="i-3ac123eb4b826a7a">Enligt uppgifter i flera medier har beslutet föregåtts av ett telefonsamtal mellan premiärminister Putin och regeringen Reinfeldt. Jag undrar därför om miljöministern här i kammaren kan passa på att dementera uppgiften att det har förekommit kontakter mellan Putin och regeringen.</textBlock>
    <textBlock id="i-c61514be3f04b8ee">Anf. 34 Miljöminister ANDREAS CARLGREN (c):</textBlock>
    <textBlock id="i-1515b5e74e11d5f4">Herr talman! Jag har ingen som helst information om att det skulle ha varit ett samtal som innehöll de viktiga budskapen om gasledningen. Det är helt uppenbart att detta är en gasledning som dras på internationellt vatten utanför svenskt territorium där man enligt den internationella rätt som gäller renodlat har rätt att dra gasledningen. Vi följer det som är internationellt föreskrivet och det som också gäller enligt svensk rätt.</textBlock>
    <textBlock id="i-9d367bcba895e1e3">Vi har gång på gång förklarat för andra regeringar, både i kontakter med den ryska och med andra europeiska regeringar, att detta är en miljöprövning helt och hållet byggd på de rättsliga grunder som finns internationellt och i Sverige.</textBlock>
    <textBlock id="i-e4ec7a15ae0c1df5">Det är vad som har gällt hela vägen.</textBlock>
    <textBlock id="i-bc851c29dbd53ba0">Anf. 35 ANDERS YGEMAN (s):</textBlock>
    <textBlock id="i-c9479e248b842fc9">Herr talman! Jag tvingas konstatera att trots ett långt svar dementerar Andreas Carlgren inte den uppgift som har varit i massmedierna om att det har förekommit kontakter mellan Putin och regeringen i den här frågan.</textBlock>
    <textBlock id="i-b0d7ff3548736931">Därför ger jag Andreas Carlgren en ytterligare chans att nu dementera uppgiften att Putin har varit i kontakt med statsministern för att diskutera den rysk-tyska gasledningen, vilket det har funnits uppgifter om i massmedierna.</textBlock>
    <textBlock id="i-8d0a4f5bda2c9c59">Anf. 36 Miljöminister ANDREAS CARLGREN (c):</textBlock>
    <textBlock id="i-602a12b9b7e3881c">Herr talman! Det är helt uppenbart också för Anders Ygeman att jag fullständigt har dementerat att det skulle ha kunnat förekomma någon kontakt som över huvud taget kunde ha påverkat den svenska rättsprövningen.</textBlock>
    <textBlock id="i-6396332dddffb177">Det är en rättsprövning som har skett. Det är alldeles självklart att internationella ledare har kontakt med varandra. Det är sant att Putin har kontaktat den svenska regeringen men i ett annat ärende. Det är det som har diskuterats, och om det därutöver har varit någon information om detta som han har framfört har jag ingen som helst aning om.</textBlock>
    <textBlock id="i-2652f9ae642468c3">Det är jag som har ansvaret för detta ärende i regeringen, och jag kan därför entydigt säga att det över huvud taget inte har påverkat ärendet. Det skulle inte heller ha kunnat göra det.</textBlock>
    <textBlock id="i-c1f6932e21a05c0d">Däremot ska tilläggas att ingen seriös svensk regering, när miljöprövningen är avklarad och miljökraven är tillgodosedda, hade kunnat säga nej till det projekt som man enligt internationell rätt har rätt att lägga ut. Det skulle strida mot svensk tradition som rättsstat, och det skulle vara att mycket grovt bryta mot internationell rätt.</textBlock>
    <textBlock id="i-2f6aaf915e07cdb4">Diskriminering av gravida</textBlock>
    <textBlock id="i-3f79fd6817ee038c">Anf. 37 MICHAEL ANEFUR (kd):</textBlock>
    <textBlock id="i-4d0c9f02e365a4db">Herr talman! Jag har en fråga till integrations- och jämställdhetsminister Nyamko Sabuni. Den handlar om diskriminering av gravida.</textBlock>
    <textBlock id="i-f82a4ca57a6ad62b">Enligt uppgift håller Diskrimineringsombudsmannen nu på att föra talan mot Försäkringskassan. Det är 18 olika fall, och det gäller att gravida har nekats sjukpenning. Fyra av fallen har fått domslut i tingsrätten där Försäkringskassan har blivit fälld för diskriminering av gravida.</textBlock>
    <textBlock id="i-7bed094fec5930ac">Jag undrar vilka åtgärder ministern överväger att vidta med anledning av de nu uppmärksammade domsluten.</textBlock>
    <textBlock id="i-f36325602e05dee8">Anf. 38 Integrations- och jämställdhetsminister NYAMKO SABUNI (fp):</textBlock>
    <textBlock id="i-5abca8d25dda68d0">Herr talman! Jag förstår inte riktigt varför jag måste vidta några som helst åtgärder efter att man har fällt en dom i domstolen.</textBlock>
    <textBlock id="i-5048c4599ba70301">Nu har tydligen Försäkringskassan fällts för att ha diskriminerat dessa kvinnor för att de var sjuka och skulle få sjukersättning. I övrigt vet jag inte vad jag som minister med ansvar för diskrimineringsfrågor förväntas vidta för åtgärder efter en sådan dom.</textBlock>
    <textBlock id="i-05e8938733d6a3de">Anf. 39 MICHAEL ANEFUR (kd):</textBlock>
    <textBlock id="i-154465f1164551ec">Herr talman! Det jag funderar på är om det kanske finns någonting att göra som skulle förhindra att vi får en fortsättning på den typen av händelser. Mitt parti Kristdemokraterna har föreslagit något slags liten graviditetspeng en trygghet i väntans tider som man skulle kunna utnyttja i slutet av en graviditet.</textBlock>
    <textBlock id="i-d569e273109b5667">Skulle det kunna vara någonting som ministern möjligen kunde tänka sig att verka för?</textBlock>
    <textBlock id="i-72af6961aeca436c">Anf. 40 Integrations- och jämställdhetsminister NYAMKO SABUNI (fp):</textBlock>
    <textBlock id="i-ed7c58fcfb36de55">Herr talman! Det är redan i dag möjligt att via föräldraförsäkringen i förväg ta ut jag tror att det är en månad, alltså innan man föder. Det är just för att man utgår från att vissa kvinnor inte mäktar med att jobba tiden ut. Den möjligheten finns således.</textBlock>
    <textBlock id="i-6c0e364882a7e6b4">Det som domen stipulerar är väl någonting annat än den möjlighet som kvinnorna kunde ha använt sig av ifall de behövde vara hemma. Försäkringskassan får titta på domen, och om det visar sig att två lagstiftningar går mot varandra och inte kan verka sida vid sida finns det anledning både för mig och för Husmark Pehrsson att titta närmare på dessa frågor för att se hur vi kan lösa dem.</textBlock>
    <textBlock id="i-bb778393c5c093ff">För tillfället ser jag inte att den dom som kom i går skulle föranleda några åtgärder från min sida.</textBlock>
    <textBlock id="i-d75747f6a82be89b">EU-biståndet</textBlock>
    <textBlock id="i-d50f97a6edb2e413">Anf. 41 BODIL CEBALLOS (mp):</textBlock>
    <textBlock id="i-0b76344729afa39e">Herr talman! Jag vill ställa två frågor till Gunilla Carlsson om EU-biståndet.</textBlock>
    <textBlock id="i-a14b2f8b37dc012e">Tidningen Omvärlden har på ett pedagogiskt sätt visat vart EU-biståndet tar vägen. Som vi egentligen redan visste går mycket av biståndet till forna kolonier eller till länder där EU har ett egenintresse.</textBlock>
    <textBlock id="i-a9ab1943adba277f">Det är ganska uppenbart att det inte är de fattigas perspektiv som står i centrum. Till exempel får Kina 77 miljoner euro i bistånd samtidigt som de finansierar stora biståndssatsningar i andra delar av världen. 560 miljoner euro går till Turkiet; jag antar att det är fråga om någon form av EU-anpassning. Moçambique får 417 miljoner euro, trots att det är långt ifrån det fattigaste landet.</textBlock>
    <textBlock id="i-7ab13d3b443e9c09">Jag skulle till att börja med vilja veta hur ministern ska arbeta för att EU:s bistånd ska bli mindre egencentrerat. Sedan återkommer jag med ytterligare en fråga om EU-biståndet.</textBlock>
    <textBlock id="i-7b16b5bbe872c12a">Anf. 42 Statsrådet GUNILLA CARLSSON (m):</textBlock>
    <textBlock id="i-48c59b284d6baf7c">Herr talman! Jag tycker att vi kan se att det skett en stark förbättring av EU-biståndet under den period som nu har varit, inte minst med tanke på internationellt samarbete kring överenskommelser. Jag tänker på Agra, på hur man förvaltar och använder sig av ägarskap och landfördelning. Det finns nu en helt annan professionalism, och man tar de fattiga människornas perspektiv i beaktande utifrån hur man jobbar med bistånd internationellt. Här har även EU-kommissionen anpassat sig.</textBlock>
    <textBlock id="i-c927d322a6e8a786">Lite grann av samma kritik skulle även kunna riktas mot oss och hur vi jobbar i Sverige. Moçambique är faktiskt Sveriges största mottagarland. I Turkiet jobbar vi med EU-anpassning, med att förstärka möjligheterna för mänskliga rättigheter och med fördjupad demokratisering. Vi har i Sverige fortfarande visst utvecklingssamarbete också med Kina, bland annat för att påverka miljö- och klimatproblematiken.</textBlock>
    <textBlock id="i-421c2419f9147422">Det handlar om hur biståndet ser ut i en föränderlig värld. Jag tycker att vi ska fortsätta att granska och påverka EU-biståndet och också förbättra det. Det finns mycket kvar att göra. Där delar jag Bodil Ceballos uppfattning. Men det finns också anledning att se på hur vi själva jobbar med detta, och jag vill inte instämma i att det skulle vara så himla dåligt som det antyds.</textBlock>
    <textBlock id="i-74697ff594a8e638">Anf. 43 BODIL CEBALLOS (mp):</textBlock>
    <textBlock id="i-0a88c8f405975d73">Herr talman! Jag konstaterar att det inte är de fattigas behov som står i centrum utan väldigt mycket våra egna behov.</textBlock>
    <textBlock id="i-8acba6ef2302d0ec">EU stöttar även demokratiutveckling. Det gäller bland annat valet och valkommissionen i Rwanda. Också Sverige satsar 40 miljoner under fyra år på demokratiutveckling, på att hjälpa Rwandas medborgare att delta i det politiska livet. Samtidigt försöker myndigheterna i Rwanda att på alla möjliga sätt stoppa det gröna partiet från att bildas, trots att de uppfyllt alla de krav som ställts för att kunna göra det.</textBlock>
    <textBlock id="i-e24a3fd6ae11b802">Nu senast gällde det en kongress som hölls den 30 oktober. Ett antal personer som man misstänker var från säkerhetstjänsten kom in och helt enkelt störde ordningen. Det fick polisen att avbryta mötet i stället för att slänga ut fridstörarna.</textBlock>
    <textBlock id="i-046d318f328bd71e">Vad kan EU göra, och vad kan Sverige göra via vårt bistånd, för att se till att den demokratiska utvecklingen i Rwanda går i en sådan riktning att politiska partier kan bildas? Det är ju grunden för demokratin. Om vi ger bistånd till demokratiutveckling men inte utgår från själva grunden för demokratin, vad har vi då?</textBlock>
    <textBlock id="i-df679f6610171272">Anf. 44 Statsrådet GUNILLA CARLSSON (m):</textBlock>
    <textBlock id="i-52ee5af4c53318c4">Herr talman! Jag vill invända mot att vi ger bistånd för egna behov. Vi har ett fattigdomsperspektiv. Vi kan se att en EU-anpassning i till exempel Turkiet underlättar för turkisk utveckling liksom det faktum att vi har de fattigas perspektiv både i EU-biståndet och i det svenska biståndet.</textBlock>
    <textBlock id="i-423f07a82005709a">Det som skett i Sverige, och som är nydanande, är att vi har ett ökat fattigdomsfokus, och fler insatser görs nu i de allra fattigaste länderna. Där har vi försökt göra en länderportfölj, vilket innebär att vi gör mycket mer i postkonfliktländer.</textBlock>
    <textBlock id="i-810d794750bc465d">Jag är glad för frågan. Det är viktigt att vi diskuterar inriktningen och hur det ser ut långsiktigt, inte minst beträffande demokratifrågorna.</textBlock>
    <textBlock id="i-295662e09829b4db">Vad gäller engagemanget i Rwanda vill jag nämna att vi var ett av de första länder som gick in där efter folkmordet 1994. Sverige har ett högt anseende i Rwanda, och nu påverkar vi behovet av en fördjupad demokratisering. Det är ett land som i det avseendet är mycket skört.</textBlock>
    <textBlock id="i-ba82aa2ce098255a">Inte minst Bodil Ceballos fråga visar att vi måste ha medvetenheten och vara tydliga i dialogen. Det gäller dels regering till regering, dels det svenska engagemanget där vi måste påtala att situationen inte är tillräckligt bra. Jag är liksom Bodil Ceballos kritisk i denna del och avser att följa upp detta eftersom det finns brister i demokratiska traditioner och ibland också brist på nytänkande i många av de partnerländer vi har.</textBlock>
    <textBlock id="i-13445038a5a6af98">A-kassans handläggningstider</textBlock>
    <textBlock id="i-f77bcf9db925f80c">Anf. 45 MARIA STENBERG (s):</textBlock>
    <textBlock id="i-f2a39d2efb391d50">Herr talman! Min fråga går till arbetsmarknadsminister Littorin.</textBlock>
    <textBlock id="i-09b456eb92d2ddaa">Nästan samtidigt som borgerlig politik slog sönder a-kassan såg närmare en halv miljon människor sig tvingade att lämna a-kassan. Massarbetslösheten spred sig som en löpeld och många människor hamnade i kaos och ekonomiskt trångmål. Ovanpå allt detta kommer att handläggningstiderna för att få ut sin a-kasseersättning är alltför långa. Många människor väntar vecka efter vecka, i värsta fall i månader, innan de får sin ersättning.</textBlock>
    <textBlock id="i-ff072719f15961ac">Min fråga är: På vilket sätt tänker arbetsmarknadsminister Littorin ta sitt politiska ansvar för kaoset och hjälpa de människor som i dagsläget väntar på sin ersättning från arbetslöshetskassan?</textBlock>
    <textBlock id="i-d8fcd28fc5951311">Anf. 46 Arbetsmarknadsminister SVEN OTTO LITTORIN (m):</textBlock>
    <textBlock id="i-12f6c8fe4b75c3e7">Herr talman! Låt mig påminna Maria Stenberg om att när vi tog över var 700 000 löntagare i Sverige utan arbetslöshetsförsäkring. Nu är det ytterligare 500 000, och av dem är 300 000 väldigt nära pension. Så väldigt omvälvande är det alltså inte. Vi hade naturligtvis löst problemet med en obligatorisk arbetslöshetsförsäkring, men det ville Maria Stenberg inte ställa upp på.</textBlock>
    <textBlock id="i-38e812bb79e31b80">Jag tycker att det är bedrövligt att a-kassorna inte klarar av sin uppgift. Det stärker mig i tron att vi borde ha ett annat system när det gäller arbetslöshetsförsäkringar. Om de som juridiskt sett är privata föreningar inte klarar av sin uppgift och sitt myndighetsansvar, som vi har delegerat till dem, måste vi helt enkelt tänka om. Samtidigt ska man komma ihåg av vi förra budgetåret gav a-kassorna 250 nya miljoner, en kvarts miljard, just för att de skulle kunna bygga ut sina system och hantera dessa frågeställningar.</textBlock>
    <textBlock id="i-89341eafec1799a6">Det är inte alla a-kassor som inte klarar av sin uppgift. Mediantiden för inkomstrelaterad ersättning har gått upp från sex veckor när vi tog över till åtta veckor just nu. Det är några kassor som står ut. Alfakassan är en; de har fördubblat sin personalstyrka, vilket förhoppningsvis kommer att hjälpa.</textBlock>
    <textBlock id="i-fd2936fe243092be">Anf. 47 MARIA STENBERG (s):</textBlock>
    <textBlock id="i-fce0ec650e48b1c9">Herr talman! Jag tror inte att det hjälper de människor som i dag väntar på sin ersättning från a-kassan att arbetsmarknadsministern slänger sig med siffror om hur det var under den tidigare regeringens tid. Det är fortfarande alltför många människor som väntar.</textBlock>
    <textBlock id="i-afe2eac477beb954">Alfakassan är ett ansvar som arbetsmarknadsministern faktiskt skulle kunna ta. Jag läser i en tidning att generaldirektören för IAF säger att det enda är att vi kan dra in statsbidraget, men det skulle ju inte förbättra väntetiderna.</textBlock>
    <textBlock id="i-2846cc05b73c318a">Tror inte arbetsmarknadsminister Littorin att ett ökat statsbidrag skulle kunna förbättra för de människor som i dag får vänta i månader på sin ersättning från Alfakassan?</textBlock>
    <textBlock id="i-cb4ce66b2d8cb0a4">Anf. 48 Arbetsmarknadsminister SVEN OTTO LITTORIN (m):</textBlock>
    <textBlock id="i-6b5a39e83287261d">Herr talman! Alfakassans huvudman är Arbetslöshetskassornas Samorganisation. A-kassorna borde självklart ha ett stort intresse av att se till att vi får ut pengar i tid från den försäkring som vi alla som har a-kassa tecknat, något som vi alltså har rätt till. A-kassorna borde se till att också leverera.</textBlock>
    <textBlock id="i-2ea6692da36b7bd4">Jag tycker att det är bedrövligt att det inte fungerar, och det bara stärker mig i tron att vi måste ändra på dagens organisation av arbetslöshetsförsäkringen så att folk får sina pengar i tid. Med det satte ni er emot hela vägen, Maria Stenberg.</textBlock>
    <textBlock id="i-9567dcfcf2698cb7">Vi har ökat statsbidraget till a-kassorna med 250 miljoner kronor under föregående år just för att hjälpa till och stödja dem så att ersättningen betalas ut i tid. Det verkar dock inte räcka för somliga a-kassor. Därför tycker jag att var och en som är medlem i en a-kassa ska fråga sig: Är jag där för att få ersättning i tid eller duger detta? Kan jag byta a-kassa? Det är det enda rimliga.</textBlock>
    <textBlock id="i-92f5bcfdf8fd3500">Sms-lånen</textBlock>
    <textBlock id="i-c44303792e57039a">Anf. 49 KATARINA BRÄNNSTRÖM (m):</textBlock>
    <textBlock id="i-04e01cc692253f0f">Herr talman! Jag har en fråga till statsrådet Nyamko Sabuni.</textBlock>
    <textBlock id="i-1b7fcf07702f9642">Sms-lånen är ständigt aktuella, inte minst i medierna. Vi kan läsa om många som fastnar i skuldfällan. Ungdomar känner inte till villkoren. Det senaste är att man tar lån i andras namn. Hos kronofogden ökar antalet obetalda sms-skulder. Under första halvan av 2009 registrerades 23 000 hos Kronofogdemyndigheten. Det finns de som regelbundet tar sms-lån för att lösa gamla sms-lån.</textBlock>
    <textBlock id="i-ca35a585bdb12888">I Finland har man nyligen beslutat förbjuda utbetalning av sms-lån nattetid. Det är ett exempel på hur man kan försöka komma till rätta med problemet.</textBlock>
    <textBlock id="i-b860c2b09d186afb">Vi ska komma ihåg att för många människor är sms-lån en snabb och bra lösning när man behöver pengar i ett akut trångt läge, när man vet att man kan betala tillbaka nästa månad. För alltför många är sms-lån dock en skuldfälla.</textBlock>
    <textBlock id="i-a781ddb4bc44b7de">Mina frågor till minister Sabuni är: Hur ser ministern på problemen med sms-lån? Vad avser man att göra åt detta?</textBlock>
    <textBlock id="i-1c4b3d962d119efc">Anf. 50 Integrations- och jämställdhetsminister NYAMKO SABUNI (fp):</textBlock>
    <textBlock id="i-d6c090543502569a">Herr talman! Frågan som Katarina Brännström tar upp är väldigt viktig, en angelägen fråga som vi jobbar mycket med i Regeringskansliet just nu. Den handläggs på Justitiedepartementet inom ramen för konsumentkreditdirektiv som ska bli en proposition och en lag till mitten på nästa år.</textBlock>
    <textBlock id="i-2a68a7d8871b1d4e">Tanken är just det Katarina Brännström nämner. De här lånen ges för snabbt. Man tar inte kreditvärdighet på personer som lånar pengarna, man har ingen ångertid, det är alldeles för höga avgifter och så vidare. Det är också kring de frågeställningarna som vi menar att vi behöver en reglering. Jag vet att det har höjts röster om att förbjuda sms-lånen. Men att ta sms-lån, handla på kredit eller ta andra banklån är precis samma sak. Människor måste kunna göra bedömningen om de vill ta lån eller inte. Däremot ska finansinstituten se till att de åläggs att kontrollera att de människor som tar lånen också är kreditvärdiga. Det är det regelverk som vi jobbar med. Jag hoppas kunna få en lag på plats till nästa år.</textBlock>
    <textBlock id="i-80beb1103844be99">Betygsliknande skriftliga omdömen i förskoleklass</textBlock>
    <textBlock id="i-4900435f3b296b4a">Anf. 51 MATS PERTOFT (mp):</textBlock>
    <textBlock id="i-09942b8093e55ed7">Herr talman! Min fråga går till utbildningsminister Jan Björklund. Den handlar om betygsliknande skriftliga omdömen i förskoleklasser.</textBlock>
    <textBlock id="i-44bc599116326d01">Den pedagogiska forskningen är väldigt tydlig: Små barn, till exempel sexåringar, har väldigt svårt att skilja på om betyg sätts på deras kunskapsnivå eller deras personlighet. De uppfattar helt enkelt ett betygsliknande omdöme eller ett betyg som en stämpel som sätts på deras personlighet i stället för kunskaper.</textBlock>
    <textBlock id="i-42d889d6fdfcdc1e">Min fråga till utbildningsministern är om det verkligen är allvar att utbildningsministern avser att skapa ett regelverk som tillåter betygsliknande skriftliga omdömen i förskoleklass för sexåringar, eftersom vi i dag saknar reglering på detta område.</textBlock>
    <textBlock id="i-7f79af8901198e6b">Anf. 52 Utbildningsminister JAN BJÖRKLUND (fp):</textBlock>
    <textBlock id="i-c77522077e1e5c12">Herr talman! Information om hur det går i förskola och skola riktas, i alla fall för yngre elever och barn, inte till barnen utan till föräldrarna. Självklart har föräldrarna rätt att få reda på hur barn och elever utvecklas i skolan. Det har varit en oerhört märklig syn i Sverige. Det har varit förbjudet för skolan att på ett papper skriva ned hur barnen utvecklas och räcka över det till föräldrarna. Har man gjort det i svensk skola har man blivit anmäld till Skolverket, med den syn som har rått förut, när Socialdemokraterna och Miljöpartiet bestämde.</textBlock>
    <textBlock id="i-ae19936154020a97">Nu säger vi så här: Föräldrarna har rätt att få information om hur det går för deras barn i skolan. I grundskolan blir det obligatoriskt att ge sådan information till föräldrarna. I förskoleklass blir det frivilligt att göra det. Men en hel del kommuner och förskoleklasser vill ge information. Då ska de ha rätt att göra det. Det ska inte vara förbjudet på något sätt. Det är inte samhällets barn. Det är inte förskolans barn. Det är inte skolans barn. Det är föräldrarnas barn, och de har rätt att få information.</textBlock>
    <textBlock id="i-2804e755b1d3fcd0">Anf. 53 MATS PERTOFT (mp):</textBlock>
    <textBlock id="i-a9b222faccb054b0">Herr talman! Vi är nog helt överens om att föräldrar och barn har rätt att få information. Det är inte det vi frågar om. Min fråga gällde just betygsliknande information. Till exempel har det kommit till min kännedom att man i förskoleklasser lämnar ut information som i princip består av glada och ledsna gubbar, utifrån om kan man matte, skriva, räkna eller sådana saker. Det är väl knappast föräldrarna som vill ha glada eller ledsna gubbar. De efterlyser nog lite mer vederhäftig och djupgående information. Det är typiskt att detta är riktat till barnen. Det är väl knappast det som Jan Björklund vill att vi ska ge. Detta exempel visar väldigt tydligt att det skulle behövas betydligt tydligare och kraftigare reglering av detta område, så att inte barnens personlighet stämplas med en glad eller ledsen gubbe.</textBlock>
    <textBlock id="i-216c7d382ba77bdc">Anf. 54 Utbildningsminister JAN BJÖRKLUND (fp):</textBlock>
    <textBlock id="i-9b23682d2aed7551">Herr talman! Jag skulle vilja se den lagstiftning där man skriver att gubbar eller annat inte får förekomma. Det är inte möjligt att utforma en lagstiftning på det sättet. Man får väl utforma en blankett centralt. Pertoft kan väl skriva ihop en, och så får alla använda den. Men jag litar på Sveriges lärare. Jag litar på Sveriges förskollärare. Men tro inte, om Pertoft skriver in att omdömet inte får vara betygsliknande, att ingen kan ge ut papper med gubbar på. Det är klart att de kan göra det. Sedan ska någon sitta och tolka om det är betygsliknande eller inte. Det är det som visar hur absurd den här diskussionen blir. Ni försöker dikta ihop spöken mitt på ljusan dag.</textBlock>
    <textBlock id="i-aeec6fab537149ed">Det är klart att jag har mycket stort förtroende för Sveriges lärare och förskollärare. De utformar denna information efter gott omdöme.</textBlock>
    <textBlock id="i-bfe8b5ae7e9a3753">Det är inga föräldrar som hör av sig. Nu har vi infört betygsliknande skriftliga omdömen i lågstadiet och mellanstadiet. Pertoft lät likadan för ett år sedan, när vi fattade det beslutet. Inga föräldrar har hört av sig till mig och protesterat, trots att en miljon föräldrar nu har fått sådana omdömen. De verkar glada för att få den här informationen, Mats Pertoft.</textBlock>
    <textBlock id="i-e5950821f32e3d7e">EBO</textBlock>
    <textBlock id="i-65b6cea65362f202">Anf. 55 YILMAZ KERIMO (s):</textBlock>
    <textBlock id="i-ab78fc4dacff6e46">Herr talman! Jag skulle vilja ställa en fråga till statsrådet Nyamko Sabuni. Det är en fråga som jag och statsrådet har diskuterat tidigare också. Det gäller EBO, rätten till eget boende.</textBlock>
    <textBlock id="i-ccbf895a1e56ed66">På den socialdemokratiska partikongressen i helgen bestämde mitt parti att EBO måste förändras, eftersom det inte fungerar. Jag är väldigt glad åt att mitt parti står bakom en politik som vi länge har bedrivit i Södertälje.</textBlock>
    <textBlock id="i-d20747d4f6375dde">Sedan tre år tillbaka har Södertälje tagit emot ett orimligt stort antal flyktingar, inte minst från Irak. Det är ohållbart. Det funkar inte längre. Vi måste motverka den alltför stora inflyttning som vissa kommuner har, eftersom den skapar trångboddhet och andra problem för såväl värdfamiljen som familjen som har fått uppehållstillstånd.</textBlock>
    <textBlock id="i-c362be694045a51e">Alla kommuner måste ta ett samlat ansvar för asyl- och flyktingmottagningen. Om vi till att börja med kunde få ett mer solidariskt flyktingmottagande mellan kommunerna i Stockholms län vore det ett steg framåt i alla fall.</textBlock>
    <textBlock id="i-639268476a0787fa">Därför hoppas jag att Nyamko Sabuni är införstådd i att det inte fungerar och att hon gör något åt EBO.</textBlock>
    <textBlock id="i-266250ed662c677a">Anf. 56 Integrations- och jämställdhetsminister NYAMKO SABUNI (fp):</textBlock>
    <textBlock id="i-c0116231fc654397">Herr talman! Jag håller med om att EBO har varit ett system som, blandat med den integrationspolitik som Socialdemokraterna fört, helt har misslyckats, vilket betyder att många människor som tillfälligt under asyltiden vänt sig till vänner, bekanta och släktingar blivit kvar i lägenheterna i trångboddhet efter att de fått uppehållstillstånd.</textBlock>
    <textBlock id="i-9fdd8a8664f2e994">Jag håller inte med om att EBO nödvändigtvis måste försvinna som möjlighet. Jag tror tvärtom att människor under tiden då de väntar på asyl behöver den här tryggheten. Däremot menar jag att det är jätteviktigt att man stöder och hjälper människor också då de har fått uppehållstillstånd utifrån de individuella behov som finns och bland annat tar reda på vad de behöver för att de så snabbt som möjligt ska kunna ta sig in på arbetsmarknaden. Bostadsfrågan är en väsentlig och central fråga i detta. Då måste man kunna ge stöd, tips och råd, så att människor kan göra rejäla val. Var ska man bo för att man så snabbt som möjligt ska komma ut på arbetsmarknaden? De valen har de som i dag bor i trångboddhet i Södertälje tyvärr inte haft tidigare.</textBlock>
    <textBlock id="i-66346eabccaa8353">Anf. 57 YILMAZ KERIMO (s):</textBlock>
    <textBlock id="i-fbb26e84eea83282">Herr talman! Det är tråkigt att integrationsministern fortfarande envist försvarar ett regelverk som inte fungerar. Det fungerar inte; det är bara att inse. Det måste förändras.</textBlock>
    <textBlock id="i-bbc2b1c1838ac72c">Vi kan också hålla med om att man ska få bo var man vill, men när det inte fungerar måste regeringen våga se verkligheten, agera och förändra något. Det är bara ord men ingen handling. Fortfarande flyttar alla till Södertälje och vissa andra kommuner, medan vissa kommuner inte har någonting alls.</textBlock>
    <textBlock id="i-bed3d06e17fa06c4">Jag ska ge några siffror. Några få kommuner i länet Södertälje, Stockholms stad, Huddinge och Botkyrka står tillsammans för 75 procent av de nyanlända flyktingarna i hela länet. Men tio kommuner tar tillsammans bara emot 3 procent av resterande. Tycker ministern att det är rimligt?</textBlock>
    <textBlock id="i-a2c63c14e2c1080c">Anf. 58 Integrations- och jämställdhetsminister NYAMKO SABUNI (fp):</textBlock>
    <textBlock id="i-0bd019963f31ee84">Herr talman! Det är just verkligheten man måste utgå från när man formulerar en politik. EBO kom till under den jugoslaviska krisen, när vi fick väldigt många flyktingar som inte kunde få plats på anläggningsboendena. Anläggningsboendena är inte fler i dag än i början på 90-talet. Därför tyckte man att det var möjligt för människor att under tiden då de väntar på asyl bosätta sig hos bekanta, vänner och släktingar. Men det var aldrig tänkt så som det kom att användas, att människor skulle bli permanentboende hos släktingar och vänner. Det är någonting som den socialdemokratiska politiken har tillåtit ske, men någonting som vi inte accepterar. Etableringspropositionen innehåller delar som innebär att en del av introduktionen till samhället handlar om värdigt boende och egen bostad, gärna i en landsdel där det finns möjlighet till arbete.</textBlock>
    <textBlock id="i-df28c8a158e5e0f2">Insatser mot ungdomsarbetslösheten</textBlock>
    <textBlock id="i-b9a47924a2a14a21">Anf. 59 MARGARETA CEDERFELT (m):</textBlock>
    <textBlock id="i-f33ff87414074ca4">Herr talman! Jag vill fråga arbetsmarknadsminister Sven Otto Littorin om ungdomsarbetslösheten.</textBlock>
    <textBlock id="i-44d332fd0b8d9609">Ungdomsarbetslösheten är hög. Jag vet att ministern har vidtagit flera åtgärder för att underlätta ungdomars inträde på arbetsmarknaden. Samtidigt har jag mött en hel del ungdomar som uttrycker oro för att olika former av arbetsmarknadsåtgärder ska medföra att det blir svårare att få en tillsvidareanställning eller en långsiktig anställning.</textBlock>
    <textBlock id="i-c8a2f3ca20da9368">Jag skulle vilja få information från arbetsmarknadsministern om åtgärder som regeringen har vidtagit för att underlätta för en långsiktig anställning för ungdomar.</textBlock>
    <textBlock id="i-d8bad21dc1f5b2e6">Anf. 60 Arbetsmarknadsminister SVEN OTTO LITTORIN (m):</textBlock>
    <textBlock id="i-c2336b58258e971c">Herr talman! Tack för den frågan! Man ska när man hör diskussionen om ungdomsarbetslöshet komma ihåg att kullen 1624 år är ungefär 1,2 miljoner personer. Av dem är ungefär 100 000 öppet arbetslösa och ungefär 100 000 varken pluggar eller finns i någon typ av insats via Arbetsförmedlingen.</textBlock>
    <textBlock id="i-2f082fd4fe1c175f">Det viktigaste är först och främst att inte skära alla ungdomar över en kam. Vi vet att hälften av de registrerade ungdomsarbetslösa pluggar heltid och söker en timmes jobb i veckan eller mer. Den grupp jag är orolig för är den som varken pluggar, jobbar eller finns i någon typ av insats.</textBlock>
    <textBlock id="i-f9bff8b714d58071">Min första önskan och uppmaning till dem är: Kom till Arbetsförmedlingen! Där har vi jobbgarantin för unga där de kan få insatser från första dagen. De kan få coachningshjälp till de jobb som faktiskt finns, hjälp att hitta en utbildningsplats och hjälp att få utbildning eller aktivering av olika slag. Men den viktigaste åtgärden när konjunkturen vänder är den halverade arbetsgivaravgiften för unga.</textBlock>
    <textBlock id="i-00b28608d4d992ff">Anf. 61 MARGARETA CEDERFELT (m):</textBlock>
    <textBlock id="i-c1e2bdb4fa374f43">Herr talman! Det låter alldeles utmärkt, men min fråga kvarstår. Det handlar om den grupp ungdomar som säger att de har fått en praktikplats eller en kortare anställning. Sedan hävdar en del att anställningen inte blir förlängd. De personerna kommer tillbaka i en långvarig arbetslöshet. Jag hoppas att det ska bli möjligt för ungdomar att också få en längre anställning och kunna planera sin framtid. Jag vill gärna ha en kommentar om detta.</textBlock>
    <textBlock id="i-889782cfbc8ab932">Anf. 62 Arbetsmarknadsminister SVEN OTTO LITTORIN (m):</textBlock>
    <textBlock id="i-53a00b84f8fb7a72">Herr talman! Jag håller helt med om den beskrivningen. När ekonomin går ned, exporten har sjunkit med en fjärdedel och nio av tio länder i världen har ekonomisk tillbakagång i år, är det klart att ungdomar får bära en överdrivet tung börda i den situationen.</textBlock>
    <textBlock id="i-ef83c2baf54b4414">Är det någon av lärdomarna vi kan ta från de länder som har lyckats bättre än Sverige är det ungdomsavtal, praktikplatser och lärlingsutbildningar. Det är därför jag är oerhört glad att jag här har en utbildningsminister vid min sida som jobbar just intensivt på detta med bland annat gymnasiereformen.</textBlock>
    <textBlock id="i-f04ac0127e043e8a">Kan vi korta vägen från utbildning till arbete genom den typen av insatser och genom att ungdomar så snabbt som möjligt får lära känna en arbetsgivare, får pröva på ett arbete och får en integration mellan utbildning och arbetsliv tror jag mycket är vunnet. Nästan hela det danska exemplet bygger just på detta. Det bör vi ta med oss in i framtiden.</textBlock>
    <textBlock id="i-4683cb5ecaafff89">Utförsäkringen av långtidssjukskrivna</textBlock>
    <textBlock id="i-7524bcf6b3bfde3a">Anf. 63 PATRIK BJÖRCK (s):</textBlock>
    <textBlock id="i-782bf82b825f230e">Herr talman! Min fråga går till arbetsmarknadsministern.</textBlock>
    <textBlock id="i-2f867348e07138eb">Det är massor med sjuka människor, kanske 15 000 eller fler, som utförsäkras den 1 januari. De som drabbas har väntat länge på besked om hur de ska ordna sin försörjning. Den 16 november läggs eventuellt en proposition fram om ett så kallat snabbspår in i a-kassan. Men redan innan någon sett propositionen informerar bland annat Försäkringskassan om innehållet i den.</textBlock>
    <textBlock id="i-cd5fff1d10903903">Man kan fundera på: Hur kunde det gå så här fel? Hur kan man informera om något som inte finns? Hur kommer det sig att man inte har vidtagit åtgärder i god tid så att de som drabbas av detta får besked om vad som gäller i god tid och inte som nu att man lämnar besked från myndigheter som är rent spekulativa om någonting som inte finns?</textBlock>
    <textBlock id="i-921166563c0a23b1">Anf. 64 Arbetsmarknadsminister SVEN OTTO LITTORIN (m):</textBlock>
    <textBlock id="i-8a3d43eaf1e32625">Herr talman! Skälet till att det från början kunde gå fel var tolv år av socialdemokratisk regeringsmakt. Det innebar att vi fick 550 000 förtidspensionärer och en oerhörd mängd långtidssjukskrivna som aldrig någonsin fick frågan: Vad kan vi göra för dig? Vad kan vi göra för att du ska komma tillbaka till arbete så snabbt som möjligt?</textBlock>
    <textBlock id="i-42bdf4cd82fd4ce8">Det är personer som har gått sjukskrivna i åratal och som aldrig någon har brytt sig om. Det måste vi nu rensa upp i. Jag har mött väldigt många av de personerna. Jag har bland annat mött en kille som heter Leif och är 39 år gammal och är förtidspensionär i Kista. Han säger till mig: Jag vill inte vara förtidspensionär. Jag vill ha ett jobb att gå till.</textBlock>
    <textBlock id="i-4af1bbe4f488865b">Med den tidigare förda regeringspolitiken var han förbjuden att ens anmäla sig på Arbetsförmedlingen. Nu gör vi tvärtom. Nu hjälper vi dessa människor med ett introduktionsprogram på Arbetsförmedlingen för att vi ska kunna se till att hitta rätt insatser för att de ska vara i rätt system.</textBlock>
    <textBlock id="i-8d3e27ef04b19494">Har man arbetsförmåga kvar ska man hjälpas tillbaka till arbete. Vi utförsäkrar ingen, vi omförsäkrar.</textBlock>
    <textBlock id="i-5a69c5c2b88ffe7e">Anf. 65 PATRIK BJÖRCK (s):</textBlock>
    <textBlock id="i-a115ba3d3fa6a2ca">Herr talman! Det är på gränsen till cynism att skylla på socialdemokratiskt tidigare regeringsinnehav. Situationen med utförsäkring uppstår på grund av ett beslut av den regering som arbetsmarknadsministern ingår i.</textBlock>
    <textBlock id="i-3007afb69fde6e26">Detta har vi känt till länge. Självklart har regeringen haft lång tid på sig att komma med ett besked till de drabbade människorna om hur de ska ordna sin försörjning och hur deras framtid ser ut. Nu kommer kanske propositionen i november. Vi vet naturligtvis inte vad den innehåller eftersom vi inte har sett den. Det vet ingen. Man informerar på rent spekulativa grunder. De här människorna kräver besked.</textBlock>
    <textBlock id="i-f0ed8bf717d1a18e">De har rätt att få besked av den regering som har försatt dem i den svåra situation som de kommer att befinna sig i den 1 januari. Det är den regering som arbetsmarknadsministern deltar i. Det är den regering där arbetsmarknadsministern kollektivt har ansvar för alla beslut och bland annat beslutet om att utförsäkra alla dessa tusentals människor.</textBlock>
    <textBlock id="i-768b1899984690a2">Anf. 66 Arbetsmarknadsminister SVEN OTTO LITTORIN (m):</textBlock>
    <textBlock id="i-200351c2a596c6e2">Herr talman! Beskedet är solklart. Sjuka som inte kan arbeta kommer att kunna fortsätta att vara sjukskrivna. Ingen kommer att vara utan ersättning. Alla kommer att erbjudas en hjälp på Arbetsförmedlingen för att så snabbt som möjligt kunna nyttja den del av arbetsförmågan de har kvar. Det är det tydliga, enkla och raka beskedet. Detaljer kommer när propositionen presenteras av socialförsäkringsministern.</textBlock>
    <textBlock id="i-50af4a059ee5ee8a">Försäkringskassans handläggningstider</textBlock>
    <textBlock id="i-a57678791b1847a3">Anf. 67 EVA-LENA JANSSON (s):</textBlock>
    <textBlock id="i-1794b0b936732171">Herr talman! Min fråga går till Jan Björklund som företräder regeringen i den här frågan.</textBlock>
    <textBlock id="i-7eb2ebb7c2e976cc">Den 22 oktober rapporterade Sveriges Radio om att en kvinna i Örebro län hade väntat i sju månader på att få ersättning från Försäkringskassan. I det här fallet hoppas jag inte att regeringen fortsätter med sitt svårslagna rekord när det gäller bortförklaringar.</textBlock>
    <textBlock id="i-99aac6b622dfe1a3">Försäkringskassan vilar som myndighet under regeringen. Min fråga är: Vad tänker man göra från regeringens sida för att korta handläggningstiderna för sjukförsäkringsärenden hos Försäkringskassan?</textBlock>
    <textBlock id="i-30be54efdced1ddc">Anf. 68 Utbildningsminister JAN BJÖRKLUND (fp):</textBlock>
    <textBlock id="i-88ef6afe9d641fb3">Herr talman! Det är helt riktigt att i Sverige har Försäkringskassan haft problem med långa handläggningstider. Jag delar problembeskrivningen. Jag tror att alla frågeställaren, jag själv och alla andra tycker att den tidsutdräkt som beskrivs av frågeställaren är helt orimlig. Det anser även Försäkringskassans ledning, kan jag försäkra.</textBlock>
    <textBlock id="i-fb081d44b2978de7">Man jobbar mycket hårt med detta nu. Försäkringskassan får i budgetpropositionen för i år 350 nya miljoner och 600 nya miljoner för nästa år för att komma till rätta med bland annat dessa problem. Det är helt oacceptabelt med den typen av handläggningstider. Den uppfattningen delar regeringen med frågeställaren.</textBlock>
    <textBlock id="i-91ae227d6490aa4f">Regeringen har skjutit till resurser och ställt krav på Försäkringskassan. Försäkringskassans ledning jobbar hårt med att komma till rätta med detta.</textBlock>
    <textBlock id="i-033787f44d9fcd81">Anf. 69 EVA-LENA JANSSON (s):</textBlock>
    <textBlock id="i-722b201822c34b30">Herr talman! Det är skönt att ministern håller med om att det inte är bra med långa handläggningstider. Vi har hört en annan minister som inte heller tycker att det är bra med långa handläggningstider. Men man skyller på myndigheterna hela tiden.</textBlock>
    <textBlock id="i-050b1893fc8dfa62">Uppenbarligen är det så de som jobbar på myndigheterna säger: Vi har inte resurser nog att kunna hantera frågan. Nu ska dessutom Försäkringskassan få nya arbetsuppgifter, som vi har hört Patrik Björck berätta här. Problemen slutar inte där.</textBlock>
    <textBlock id="i-f31906e078b518b3">Sju månader innebär att väldigt många av dem som väntar på både a-kassa och sjukförsäkring i dag får gå över till socialbidrag hos kommunerna. Är det en rimlig övervältring till kommunerna när staten inte fixar sitt åtagande?</textBlock>
    <textBlock id="i-80f90f003681c6e2">Anf. 70 Utbildningsminister JAN BJÖRKLUND (fp):</textBlock>
    <textBlock id="i-1b9b144e61be3f8e">Herr talman! Svaret på den frågan är nej. Det är därför vi skjuter till 600 nya miljoner nästa år. Vi sköt till 350 miljoner redan i år. Detta är ett problem som har ackumulerats hos Försäkringskassan under en lång tid.</textBlock>
    <textBlock id="i-90f446134b252ea6">Vi är helt överens om att det inte är acceptabelt. Frågeställaren säger: Borde de inte få nya resurser? Jo, absolut. Vårt förslag till riksdagen är 600 miljoner för nästa år för att komma till rätta med bland annat dessa problem.</textBlock>
    <textBlock id="i-d20320c914592fbe">Anf. 71 FÖRSTE VICE TALMANNEN:</textBlock>
    <textBlock id="i-25327f8de9170bb1">Det blev det sista inlägget i dagens frågestund. Jag ber att få tacka de deltagande statsråden och övriga deltagare i frågestunden.</textBlock>
    <textBlock id="i-56f7c632c71b638a">7 § Bordläggning</textBlock>
  </contentBlock>
  <contentBlock page="0" id="i-36c5a0ef888c3e6e">
    <textBlock id="i-f6b1de6c5ee6ea1b">Anmäldes och bordlades</textBlock>
  </contentBlock>
  <contentBlock page="0" id="i-5bd1d4e60c824dc5">
    <textBlock id="i-9b12eed8faefe226">8 § Anmälan om interpellationer</textBlock>
  </contentBlock>
  <contentBlock page="0" id="i-65dcc9b66659b022">
    <textBlock id="i-5e1468c6230b81c1">Anmäldes att följande interpellationer framställts</textBlock>
  </contentBlock>
  <contentBlock page="0" id="i-13dd67483c566948">
    <textBlock id="i-00dee0e1b82f254f">den 5 november</textBlock>
  </contentBlock>
  <contentBlock page="0" id="i-13b8a13cf8c89576">
    <textBlock id="i-f332b4713fc02b97">Bosse Ringholm</textBlock>
  </contentBlock>
  <contentBlock page="0" id="i-13cb2d7991a3fa95">
    <textBlock id="i-e67655747335c010">Monica Green</textBlock>
  </contentBlock>
  <contentBlock page="0" id="i-caef11af3410413a">
    <textBlock id="i-beb75cffc6153b0d">Nikos Papadopoulos</textBlock>
  </contentBlock>
  <contentBlock page="0" id="i-6ab53784f97ade55">
    <textBlock id="i-bc4e48ef67f1cf6a">Torgny Johansson</textBlock>
  </contentBlock>
  <contentBlock page="0" id="i-bd89dbce274f776b">
    <textBlock id="i-e7ff4177254ddda5">Interpellationerna redovisas i bilaga som fogats till riksdagens snabbprotokoll tisdagen den 10 november.</textBlock>
    <textBlock id="i-0edac4ff32f639ff">9 § Anmälan om frågor för skriftliga svar</textBlock>
  </contentBlock>
  <contentBlock page="0" id="i-2a0f0798983db460">
    <textBlock id="i-6ffc0276adc846ab">Anmäldes att följande frågor för skriftliga svar framställts</textBlock>
  </contentBlock>
  <contentBlock page="0" id="i-2911f1a8c7dc8682">
    <textBlock id="i-080f04f83625c9be">den 5 november</textBlock>
  </contentBlock>
  <contentBlock page="0" id="i-ed1470afca5a15ec">
    <textBlock id="i-510c0564613729b6">Helene Petersson</textBlock>
  </contentBlock>
  <contentBlock page="0" id="i-cb22b128d9759e87">
    <textBlock id="i-cd4ca87c8dc32b18">Christin Hagberg</textBlock>
  </contentBlock>
  <contentBlock page="0" id="i-cdb1b992314ac902">
    <textBlock id="i-2f106701bcd0a257">Birgitta Eriksson</textBlock>
  </contentBlock>
  <contentBlock page="0" id="i-ac90a44fec733f83">
    <textBlock id="i-62af0d69ab67cad9">Christin Hagberg</textBlock>
  </contentBlock>
  <contentBlock page="0" id="i-f734bd72f65f43e5">
    <textBlock id="i-96751cc575329302">Egon Frid</textBlock>
  </contentBlock>
  <contentBlock page="0" id="i-1844895654ca769b">
    <textBlock id="i-bde0f898932793e6">Christin Hagberg</textBlock>
  </contentBlock>
  <contentBlock page="0" id="i-3a458d280a49c31c">
    <textBlock id="i-b44e54db0cb329b6">Luciano Astudillo</textBlock>
  </contentBlock>
  <contentBlock page="0" id="i-d43ce076a7f229ac">
    <textBlock id="i-10d81a3e4d348f59">Jasenko Omanovic</textBlock>
  </contentBlock>
  <contentBlock page="0" id="i-0b521f6a122d4909">
    <textBlock id="i-4558c8ae6772c0c7">Carina Hägg</textBlock>
  </contentBlock>
  <contentBlock page="0" id="i-5708eb7c793f4afb">
    <textBlock id="i-54beb35d64b4864b">Frågorna redovisas i bilaga som fogats till riksdagens snabbprotokoll tisdagen den 10 november.</textBlock>
    <textBlock id="i-22babea44cff4def">10 § Kammaren åtskildes kl. 14.59.</textBlock>
  </contentBlock>
  <contentBlock page="0" id="i-6c3a784c0eb0cd3b">
    <textBlock id="i-c31a71c71b835439">Förhandlingarna leddes</textBlock>
  </contentBlock>
  <contentBlock page="0" id="i-5c51827eade0f259">
    <textBlock id="i-5f956e080c315286">/Eva-Lena Ekman</textBlock>
  </contentBlock>
</protocol>
