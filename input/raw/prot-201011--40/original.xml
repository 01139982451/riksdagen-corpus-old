<protocol id="prot-201011--40">
  <contentBlock page="0" id="i-e6fa649c7080f4e2">
    <textBlock id="i-72e231465e6bfbeb">﻿</textBlock>
    <textBlock id="i-bdfba57c7dcd1f09">Riksdagens protokoll</textBlock>
    <textBlock id="i-86cb8b4bd7490c24">2010/11:40</textBlock>
    <textBlock id="i-f0e6097cda54ed02">Tisdagen den 21 december</textBlock>
    <textBlock id="i-8e18c78fee86f66c">Kl. 16:45 - 16:51</textBlock>
    <textBlock id="i-2c5ae5035484d497">1 § Statsbudget för 2011</textBlock>
  </contentBlock>
  <contentBlock page="0" id="i-64eebc1e8f63e635">
    <textBlock id="i-973b6bbbf44a169b">Föredrogs</textBlock>
  </contentBlock>
  <contentBlock page="0" id="i-672bc51984ad4e6a">
    <textBlock id="i-3bbd3ababd4b863f">Kammaren biföll utskottets förslag att ärendet fick avgöras efter endast en bordläggning.</textBlock>
  </contentBlock>
  <contentBlock page="0" id="i-475d1d5845601cf1">
    <textBlock id="i-876804478f2a457f">Talmannen konstaterade att ingen talare var anmäld.</textBlock>
    <textBlock id="i-5d9b0b496155e189">Beslut</textBlock>
  </contentBlock>
  <contentBlock page="0" id="i-2027ae13bb45045a">
    <textBlock id="i-fa20b1ea35a1f6ed">2 § Avslutning</textBlock>
    <textBlock id="i-a6f94df20ff8db0e">Anf. 1 TALMANNEN:</textBlock>
    <textBlock id="i-a8f4b29f65f492c0">Ärade ledamöter! Vid varje avslutning konstaterar jag att vi har haft en mycket intensiv period bakom oss. Efter denna höst får man nog säga att det är mer sant än någonsin.</textBlock>
    <textBlock id="i-836ba885a6e04cee">För egen del är jag hedrad över förtroendet att få leda riksdagens kammare ytterligare en mandatperiod, och jag hoppas att vi kommer att ha ett bra arbets- och debattklimat även framöver.</textBlock>
    <textBlock id="i-48a7aa39b73a9862">Ett antal frågor kring riksdagens arbetssätt diskuteras just nu.</textBlock>
    <textBlock id="i-c68dbc7025290570">Vi ser över det internationella arbetet och har bland annat inrättat en beredningsgrupp för internationella frågor på försök. Vi har även permanentat det så kallade delegationspresidiemötet.</textBlock>
    <textBlock id="i-def52783b15d1000">Vi har också sett över riksdagens arbete med EU-frågor och motionsinstitut. Förslagen ska ut på bred remiss inom riksdagen, och sedan väntar en parlamentarisk beredningsgrupp för detta.</textBlock>
    <textBlock id="i-f8923a0c3166f848">Riksdagen har också för andra gången behandlat förändringar i regeringsformen. Valdagen flyttas därmed till den andra söndagen i september, och spärren för personrösterna sänks. Från och med nästa val kommer också stödet för statsministern att automatiskt prövas efter varje val.</textBlock>
    <textBlock id="i-69f38f93d17158ee">I början av nästa år kan vi också se fram emot att få börja testa en helt ny version av Riksdagen.se som jag hoppas ska göra det enklare att hitta information. Det blir en modernare webbplats som ska vara lättare att använda, helt enkelt.</textBlock>
    <textBlock id="i-a71a7906592769eb">Glädjande är också att förtroendet för riksdagen ökar. En undersökning som gjordes i höstas visade den största uppgången sedan mätningarna startade för tio år sedan.</textBlock>
    <textBlock id="i-45f4a6c6b0b490df">Avslutningen innebär också att det är dags att tacka av de ledamöter som har lämnat riksdagen under hösten det finns faktiskt sådana.</textBlock>
    <textBlock id="i-b91833a6d84a42b1">Kortast tjänstgöringstid av dem som har lämnat riksdagen har H G Wessberg. Han blev invald vid höstens val och lämnade riksdagen strax därefter ca 24 timmar därefter! Men trots den korta perioden och karriären som riksdagsman har han haft rätt många och nära kontakter med oss här i huset under sin tid som statssekreterare åt statsministern på Statsrådsberedningen.</textBlock>
    <textBlock id="i-6fb4b1ad0f5dd60f">Anna König Jerlmyr kom in i riksdagen 2006 men har en lång politisk bakgrund från Moderat skolungdom och Moderata Ungdomsförbundet. Hon har varit ledamot av arbetsmarknadsutskottet och har som ledamot särskilt engagerat sig i trygghetsfrågor, till exempel att hitta åtgärder för att minska antalet våldtäkter. Hon har också engagerat sig i frågor om entreprenörskap.</textBlock>
    <textBlock id="i-03ab9d5da387dd49">Tillsammans med Luciano Astudillo har hon också på Expressen drivit en särskild debattblogg.</textBlock>
    <textBlock id="i-7872247bd5f7146b">Anna König Jerlmyr är sedan början av oktober socialborgarråd i Stockholm, och jag önskar henne lycka till i det uppdraget.</textBlock>
    <textBlock id="i-8946faa2cdbf435f">Tobias Krantz kom in i riksdagen 2002 och har varit ledamot av konstitutionsutskottet, socialförsäkringsutskottet och socialutskottet.</textBlock>
    <textBlock id="i-db74072e74b7fba8">Innan Tobias Krantz blev ledamot var han politisk sekreterare och blev även utredningschef på Folkpartiets kansli. 20092010 var Tobias, som också är filosofie doktor i statsvetenskap, högskole- och forskningsminister.</textBlock>
    <textBlock id="i-71087c9c9211802d">Thomas Bodström kom in i riksdagen 2002, men han var då redan sedan två år tillbaka justitieminister. Denne mångsysslare med stor kapacitet har varit ordförande för bland annat justitieutskottet.</textBlock>
    <textBlock id="i-0a3654796c1e2763">Få riksdagsledamöter har som Thomas Bodström tagit plats i världen utanför riksdagen. Thomas Bodström valde, som bekant, att lämna riksdagen i oktober i år för att tillbringa tid med sin familj i USA.</textBlock>
    <textBlock id="i-846d6c1df1ca8f7b">Torkild Strandberg kom in i riksdagen 2002 och satt som ledamot fram till början av 2007. I höst återvände han som ledamot för Skåne läns västra. Under hösten har Torkild varit ledamot i utbildningsutskottet och suppleant i arbetsmarknadsutskottet. Torkild Strandberg lämnar nu riksdagen för att åter bli kommunstyrelsens ordförande i Landskrona, och det finns anledning att önska honom lycka till i den befattningen.</textBlock>
    <textBlock id="i-45a58b3cc2e69345">Jag vill också ta detta tillfälle i akt och tacka gruppledarna och övriga ledamöter i riksdagsstyrelsen. Jag vill även rikta ett särskilt tack till förvaltningen och vår nya riksdagsdirektör.</textBlock>
    <textBlock id="i-259b1da249c04a14">Och så, så klart, vill jag önska er alla en god jul och ett gott nytt år med en lagom portion av arbete i valkretsen och lagom mycket politik på julafton. God jul och gott nytt år!</textBlock>
  </contentBlock>
  <contentBlock page="0" id="i-6e3ed871a333644f">
    <textBlock id="i-9a23120a9665b4b3">Anf. 2 Tjänstgörande ålderspresidenten KRISTER ÖRNFJÄDER (S):</textBlock>
    <textBlock id="i-3b47d270ecdfc12c">Herr talman! Jag vill på ledamöternas vägnar önska talmannen och hans familj en god jul och ett gott nytt år. Vi ses på nyåret.</textBlock>
  </contentBlock>
  <contentBlock page="0" id="i-f891c86dd2202039">
    <textBlock id="i-9b2308281f0034ef">3 § Kammaren åtskildes kl. 16.51.</textBlock>
  </contentBlock>
  <contentBlock page="0" id="i-c5f0a752df9b976f">
    <textBlock id="i-d41547503fd95b17">Förhandlingarna leddes av talmannen.</textBlock>
  </contentBlock>
  <contentBlock page="0" id="i-afd43b3463c2ea14">
    <textBlock id="i-7adb753f6c648ce1">/Eva-Lena Ekman</textBlock>
  </contentBlock>
</protocol>
