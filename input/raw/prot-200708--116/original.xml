<protocol id="prot-200708--116">
  <contentBlock page="0" id="i-3fb37cb7a552709a">
    <textBlock id="i-28d85c49cfbc1260">﻿</textBlock>
    <textBlock id="i-5103e53d029496ea">Riksdagens protokoll</textBlock>
    <textBlock id="i-e85263658f696a7a">2007/08:116</textBlock>
    <textBlock id="i-703df73d51badee3">Onsdagen den 21 maj</textBlock>
    <textBlock id="i-fab14ad30b441b56">Kl. 09:00 - 19:59</textBlock>
    <textBlock id="i-79fbe04290db770e">1 § Justering av protokoll</textBlock>
  </contentBlock>
  <contentBlock page="0" id="i-1086f12d05e2677b">
    <textBlock id="i-8ad636fb714a1f27">Justerades protokollet för den 15 maj.</textBlock>
    <textBlock id="i-0fc7f2eb2601b531">2 § Ledighet</textBlock>
  </contentBlock>
  <contentBlock page="0" id="i-04096a3cc03d2448">
    <textBlock id="i-98c187d6d053553f">Andre vice talmannen meddelade att Gustav Blix (m) ansökt om ledighet under tiden den 8 september7 december.</textBlock>
  </contentBlock>
  <contentBlock page="0" id="i-d79d8e964fa4c818">
    <textBlock id="i-57f185de5a338060">Kammaren biföll denna ansökan.</textBlock>
  </contentBlock>
  <contentBlock page="0" id="i-2a851c448fd568f6">
    <textBlock id="i-69e98051b22aefce">Andre vice talmannen anmälde att Curt Linderoth (m) skulle tjänstgöra som ersättare för Gustav Blix.</textBlock>
    <textBlock id="i-c5c7861b52cdfad3">3 § Meddelande om ändringar i kammarens sammanträdesplan</textBlock>
  </contentBlock>
  <contentBlock page="0" id="i-7c285d1d18419c22">
    <textBlock id="i-096b6d0ddcc1e35b">Andre vice talmannen meddelade att ett meddelande om ändringar i kammarens sammanträdesplan delats ut till riksdagens ledamöter.</textBlock>
    <textBlock id="i-3e892527baad9643">4 § Anmälan om fördröjda svar på interpellationer</textBlock>
  </contentBlock>
  <contentBlock page="0" id="i-32ae12d9b984b14a">
    <textBlock id="i-9d923c8297ab1b39">Till riksdagen hade inkommit följande skrivelser:</textBlock>
  </contentBlock>
  <contentBlock page="0" id="i-91998c7c8e30ca4a">
    <textBlock id="i-bb87596ed63db417">Interpellation 2007/08:650</textBlock>
  </contentBlock>
  <contentBlock page="0" id="i-c4f53446fd968152">
    <textBlock id="i-7d29f1cd6bb6c73c">Interpellation 2007/08:650 Fastighetsskatten och taxeringen 2009</textBlock>
  </contentBlock>
  <contentBlock page="0" id="i-593877e3ffc08fb8">
    <textBlock id="i-1048c3d14b7eb9e4">Interpellationen kommer att besvaras den 10 juni 2008.</textBlock>
    <textBlock id="i-b23854c0372bd6d4">Skälet till dröjsmålet är andra åtaganden som inte gått att ändra på.</textBlock>
  </contentBlock>
  <contentBlock page="0" id="i-1990708b5fc85d54">
    <textBlock id="i-0167671ac7994f44">Lilian Wiklund</textBlock>
  </contentBlock>
  <contentBlock page="0" id="i-b5aed901e51f004a">
    <textBlock id="i-bbaab81be13b340a">Interpellation 2007/08:651</textBlock>
  </contentBlock>
  <contentBlock page="0" id="i-51a4a3e9711b2fc0">
    <textBlock id="i-5d76b338b6f6ae12">Interpellation 2007/08:651 Fastighetsskatten och landets småhusägare</textBlock>
  </contentBlock>
  <contentBlock page="0" id="i-dc9c7ac2d3f28806">
    <textBlock id="i-d22a1ef936ff8881">Interpellationen kommer att besvaras den 10 juni 2008.</textBlock>
    <textBlock id="i-ee68e2ad1dfb4525">Skälet till dröjsmålet är andra åtaganden som inte gått att ändra på.</textBlock>
  </contentBlock>
  <contentBlock page="0" id="i-cdbdfa298c890aaf">
    <textBlock id="i-344c37bde1dca60e">Lilian Wiklund</textBlock>
  </contentBlock>
  <contentBlock page="0" id="i-c65f2fc904148de4">
    <textBlock id="i-647c6d4d55907317">Interpellation 2007/08:652</textBlock>
  </contentBlock>
  <contentBlock page="0" id="i-e54b6835a1b3fd4c">
    <textBlock id="i-9605628af355a6ca">Interpellation 2007/08:652 Förhöjt grundavdrag i stödområde A</textBlock>
  </contentBlock>
  <contentBlock page="0" id="i-e93d6862d6519242">
    <textBlock id="i-b3408be3fe2dae0b">Interpellationen kommer att besvaras den 10 juni 2008.</textBlock>
    <textBlock id="i-f751d496eab06bd8">Skälet till dröjsmålet är andra åtaganden som inte gått att ändra på.</textBlock>
  </contentBlock>
  <contentBlock page="0" id="i-7d604332ec128f2b">
    <textBlock id="i-fa5c2ae9fd488c95">Lilian Wiklund</textBlock>
  </contentBlock>
  <contentBlock page="0" id="i-5fb519803aaf5759">
    <textBlock id="i-e27014a1ebb73ef0">Interpellation 2007/08:679</textBlock>
  </contentBlock>
  <contentBlock page="0" id="i-a58cff9f5b0a3d7c">
    <textBlock id="i-6320562dc4808ec9">Interpellation 2007/08:679 Marinens musikkår</textBlock>
  </contentBlock>
  <contentBlock page="0" id="i-e782c33f66682a04">
    <textBlock id="i-704ca0e1547f7265">Interpellationen kommer att besvaras tisdagen den 3 juni 2008.</textBlock>
    <textBlock id="i-5ef9afd46444ee53">Skälet till dröjsmålet är att statsrådet befinner sig på resa under de svarstillfällen som finns före den 3 juni 2008.</textBlock>
  </contentBlock>
  <contentBlock page="0" id="i-2a957de9c5273528">
    <textBlock id="i-d02c95b1ededfb44">Maria Hedegård</textBlock>
  </contentBlock>
  <contentBlock page="0" id="i-664a16ccc3f35518">
    <textBlock id="i-a4cd5f21af23332c">Interpellation 2007/08:685</textBlock>
  </contentBlock>
  <contentBlock page="0" id="i-f0473cac88333215">
    <textBlock id="i-e23813c4e3ac714c">Interpellation 2007/08:685 Vapenfrias rättigheter</textBlock>
  </contentBlock>
  <contentBlock page="0" id="i-eae7792a308af84d">
    <textBlock id="i-cb460904ee27319c">Interpellationen kommer att besvaras tisdagen den 3 juni 2008.</textBlock>
    <textBlock id="i-f80cf490ed91253e">Skälet till dröjsmålet är att statsrådet befinner sig på resa under de svarstillfällen som finns före den 3 juni 2008.</textBlock>
  </contentBlock>
  <contentBlock page="0" id="i-c38765823ddefe7a">
    <textBlock id="i-a144128c40fd2bcf">Maria Hedegård</textBlock>
  </contentBlock>
  <contentBlock page="0" id="i-98acd035abb97661">
    <textBlock id="i-2df766f1ec40a9b2">Interpellation 2007/08:688</textBlock>
  </contentBlock>
  <contentBlock page="0" id="i-b638c67bb4a1202a">
    <textBlock id="i-65d38179122a8d51">Interpellation 2007/08:688 Svensk stridsstyrka år 2011 och år 2014</textBlock>
  </contentBlock>
  <contentBlock page="0" id="i-502faafe74717bd5">
    <textBlock id="i-b26fee34a985e416">Interpellationen kommer att besvaras tisdagen den 3 juni 2008.</textBlock>
    <textBlock id="i-7f9d6ed4c1340d7e">Skälet till dröjsmålet är att statsrådet befinner sig på resa under de svarstillfällen som finns före den 3 juni 2008.</textBlock>
  </contentBlock>
  <contentBlock page="0" id="i-be783e58dbc27c65">
    <textBlock id="i-fc22488e8b32bd53">Maria Hedegård</textBlock>
  </contentBlock>
  <contentBlock page="0" id="i-b643940552a3699b">
    <textBlock id="i-fb94d1344f7eebc4">5 § Anmälan om inkomna faktapromemorior om förslag från Europeiska kommissionen</textBlock>
  </contentBlock>
  <contentBlock page="0" id="i-40fe61edecab95d2">
    <textBlock id="i-b109bc274cf21349">Andre vice talmannen anmälde att följande faktapromemorior om förslag från Europeiska kommissionen inkommit och överlämnats till utskott:</textBlock>
    <textBlock id="i-1f092dc9e4a0b7ff">KOM(2007)787, KOM(2007)788, KOM(2007)789, KOM(2007)790, KOM(2007)792, KOM(2007)793</textBlock>
  </contentBlock>
  <contentBlock page="0" id="i-3c449bd37191acd8">
    <textBlock id="i-29e73c27e55e8b43">KOM(2008)159</textBlock>
  </contentBlock>
  <contentBlock page="0" id="i-0ae70f8ca05c05e9">
    <textBlock id="i-20a62d1a835ddc28">KOM(2008)180</textBlock>
  </contentBlock>
  <contentBlock page="0" id="i-7f90f38279f15d5e">
    <textBlock id="i-7a2693ff0b85e348">6 § Hänvisning av ärende till utskott</textBlock>
  </contentBlock>
  <contentBlock page="0" id="i-a9ff4a4c01c23ee5">
    <textBlock id="i-d535c7f593f8d39d">Föredrogs och hänvisades</textBlock>
  </contentBlock>
  <contentBlock page="0" id="i-4cee55cb0a245843">
    <textBlock id="i-a7d577bf8a8c5a81">7 § Förnyad bordläggning</textBlock>
  </contentBlock>
  <contentBlock page="0" id="i-3a0bcb2c9090a06a">
    <textBlock id="i-891edc569be6b889">Föredrogs och bordlades åter</textBlock>
  </contentBlock>
  <contentBlock page="0" id="i-323319f2dcfb2241">
    <textBlock id="i-2999a788b6caef61">8 § Beslut om ärenden som slutdebatterats den 20 maj</textBlock>
  </contentBlock>
  <contentBlock page="0" id="i-519f9575cbae8838">
    <textBlock id="i-b408bfa6f6b07cfb">Punkt 1</textBlock>
  </contentBlock>
  <contentBlock page="0" id="i-30c5c0db99a1a473">
    <textBlock id="i-00cadd2ced18e98b">Punkt 2</textBlock>
  </contentBlock>
  <contentBlock page="0" id="i-c01249bc84bb7319">
    <textBlock id="i-3b7cc564ec438e1d">Punkt 3</textBlock>
  </contentBlock>
  <contentBlock page="0" id="i-3d96f0eea8a5781b">
    <textBlock id="i-410ae995a0430acf">Punkt 1</textBlock>
  </contentBlock>
  <contentBlock page="0" id="i-783e8fa5119bfcc4">
    <textBlock id="i-0aafdf537cd97566">Punkt 2</textBlock>
  </contentBlock>
  <contentBlock page="0" id="i-43add687bd343e3f">
    <textBlock id="i-28dbe4e87a494329">Punkt 1</textBlock>
  </contentBlock>
  <contentBlock page="0" id="i-f9d46e59651118e2">
    <textBlock id="i-4ac2189029e4b44e">Punkt 2</textBlock>
  </contentBlock>
  <contentBlock page="0" id="i-f933555478248aca">
    <textBlock id="i-5a8317b16dcb2c51">Punkt 3</textBlock>
  </contentBlock>
  <contentBlock page="0" id="i-c8de0119d437d1fb">
    <textBlock id="i-e9c7a726cf19de4e">Punkt 1</textBlock>
  </contentBlock>
  <contentBlock page="0" id="i-fd74584b4d87abb5">
    <textBlock id="i-00cda3bf368f68bc">Punkterna 2 och 3</textBlock>
  </contentBlock>
  <contentBlock page="0" id="i-74874d1c79ad144d">
    <textBlock id="i-b2114c256b2d70c1">9 § Förverkande av utbyte av brottslig verksamhet</textBlock>
  </contentBlock>
  <contentBlock page="0" id="i-bfbc429592145ce1">
    <textBlock id="i-a98aaf6330e6378f">Föredrogs</textBlock>
  </contentBlock>
  <contentBlock page="0" id="i-9593e4ab3c42b3c2">
    <textBlock id="i-c5ae9bb8135cb486">Anf. 1 LENA OLSSON (v):</textBlock>
    <textBlock id="i-84e118a82f5e8693">Fru talman! Vi ska nu debattera justitieutskottets betänkande Förverkande av utbyte av brottslig verksamhet . Vi från Vänsterpartiet tycker att det är väldigt glädjande att det kommer regler som gör det möjligt att lättare förverka egendom och pengar som kommit från brottslighet. Det är ett viktigt steg framåt i kampen mot den organiserade brottsligheten. Vi i Vänsterpartiet tror att det är en nyckelfråga i kampen för att komma åt möjligheterna att tjäna pengar på brott.</textBlock>
    <textBlock id="i-c1b24abe451384d5">Det kan kännas stötande att någon har mycket pengar har fina bilar etcetera och bevisligen har begått brott där man kan tjäna pengar men att samhället inte kan ingripa bättre än i dag.</textBlock>
    <textBlock id="i-66e52974a97ba0ca">Att underlätta förverkande av sådan egendom är rimligt, samtidigt som en utvidgad möjlighet till förverkande förhoppningsvis också kan ha en förebyggande effekt.</textBlock>
    <textBlock id="i-b6bd6857dd67b045">För att underlätta kampen satsar Vänsterpartiet mer resurser än regeringen på Ekobrottsmyndigheten och Skatteverket i sin budget.</textBlock>
    <textBlock id="i-6449f8e79905b4f7">Ekobrottsmyndigheten, som är en av de två myndigheter som vi i justitieutskottet ansvarar för, har nyligen aviserat nedskärningar trots förhoppningar om att man ska kunna satsa mer.</textBlock>
    <textBlock id="i-44ba7b554e821b0a">Vi besökte i går Ekobrottsmyndigheten. Det framlades då väldigt tydligt att man drar ned på personalen därför att man inte har tillräckligt med resurser. Det har bland annat att göra med att PLO:n, pris- och löneomräkningen, för myndigheten inte har räknats upp. Den brukar räknas upp med ungefär 3 procent per år. Det gör vi i alla fall inom kommunalpolitiken. Jag tror att ordningen har varit sådan här också förut. Men helt plötsligt blev det en annan ordning, och den räknades upp med bara 0,78 procent. Detta är väldigt allvarligt, och jag vill poängtera det nu när vi ändå står här.</textBlock>
    <textBlock id="i-e2134cc889a94603">Jag har deltagit i några budgetdebatter här där jag också har påpekat att det inte går att satsa ensidigt i ena ändan utan att det får effekter fullt ut i kedjan. Nu ser vi propositionen, och man kan inte genomföra domstolsförhandlingar därför att det inte finns tillräckligt med åklagare i brist på resurser.</textBlock>
    <textBlock id="i-abf67931e795f92b">Åklagarna är väldigt glada för det här förslaget om förverkande av utbyte av brottslig verksamhet. De tycker att det är ett bra verktyg. Och vi tycker också att det är ett steg i rätt riktning. Men vi från Vänsterpartiet ifrågasätter en del.</textBlock>
    <textBlock id="i-dca144f6e1663c50">Kampen mot den organiserade brottsligheten kan inte vara att man ger ett verktyg och sedan drar tillbaka resurser, något som resulterar i att man inte anställer i den utsträckning som behövs eller att det blir mindre personal.</textBlock>
    <textBlock id="i-af2449e07aed872d">Fru talman! Det handlar också om så kallat utvidgat förverkande. Det har visat sig att det inte är helt enkelt att lösa detta när det gäller rättssäkerheten. Det finns kritiska remissinstanser. Men vi i Vänsterpartiet tycker att regeringen ändå har nått en rimlig balans när det gäller personer som har en fastslagen dom mot sig.</textBlock>
    <textBlock id="i-973de36786ca65bf">Däremot är vi oroliga för att det blir alltför lätt och alltför osäkert när det handlar om personer i omgivningen. Vi har inget emot förslaget, men vi tycker att här tas steg som man egentligen inte behöver ta. Vi vill sakta in lite när det gäller andra personer, en tredje person, för att sedan efter några år få en utvärdering etcetera som visar var vi också kan ta till det här.</textBlock>
    <textBlock id="i-2de8be4b3b88e83f">Man måste ha i åtanke att den egentliga brottsliga handling som är kopplad till den aktuella egendomen kan ha begåtts av en tredje person. Därmed kan den egendom som förverkats härröra från brottslighet som begåtts av en bekant till en bekant till den som innehar egendomen.</textBlock>
    <textBlock id="i-f89ee827a97f7bdb">Att i tredje ledet sänka beviskraven för förverkande i den mån som föreslås är alltför rättsosäkert. Detta har bland annat Justitiekanslern sagt. Juridiska fakultetsnämnden vid Uppsala universitet har också haft åsikter om detta.</textBlock>
    <textBlock id="i-0f0210cb1aa543d1">Det här är inte heller något som krävs enligt det rambeslut från EU som delvis ligger till grund för denna proposition. Vi anser därför att denna möjlighet ska strykas och då menar vi just nu, i dagsläget, inte forever .</textBlock>
    <textBlock id="i-3a906a76f9651bff">Med detta yrkar jag bifall till reservationen.</textBlock>
    <textBlock id="i-753c5ebbd8b6d367">Anf. 2 MARYAM YAZDANFAR (s):</textBlock>
    <textBlock id="i-fb1cd75a62ff1191">Fru talman! Jag vill börja med att säga att det är väldigt roligt att den borgerliga regeringen har slutfört ett gammalt socialdemokratiskt förslag som tidigare beretts i Justitiedepartementet och att vi nu genom ett beslut kan ro denna viktiga lagändring i hamn.</textBlock>
    <textBlock id="i-0caa50c9ab94a247">Jag insåg hur viktigt det var att kunna göra en sådan här lagändring när jag besökte Novaprojektet som pågår inom Polismyndigheten i Stockholms län tillsammans med initiativtagaren, länspolismästare Carin Götblad.</textBlock>
    <textBlock id="i-806398529a5318df">Projektet går ut på att hårdbevaka de 148 grövsta organiserade kriminella i Stockholms län. Man stör. Man ser till att faktiskt finnas där de är. Man stör dem i deras dagliga liv och leverne. Det innebär att du även om du misstänks för ett grovt rån faktiskt kan åka dit för att du inte har bilbältet på dig eller för en fortkörning allt alltså för att störa de här människorna i deras planering och i deras leverne i form av ett kriminellt liv.</textBlock>
    <textBlock id="i-128651c0bc50c0db">Poliserna tog upp hur svårt det är att binda utbytet av brottslig verksamhet till ett specifikt brott och hur ofta många kriminella kommer undan. Poliserna nämnde också en rolig sak, en tillfällighet som jag måste dela med mig.</textBlock>
    <textBlock id="i-a40d7ea63ad8db60">Poliserna gjorde en vanlig tur på E 4:an ut mot Arlanda och träffade då på en bil med ett registreringsnummer och en person som var välkända för polisen. Den här mannen kör för fort och har inget bilbälte på sig så poliserna stoppar honom. De råkar veta att jourkronofogden finns i krokarna eftersom det strax innan varit ett möte med den här personen. De lyckas få den kände kriminelle att stanna kvar på platsen så länge att jourkronofogden hinner dit för att helt enkelt göra en utmätning av de värdesaker som hittats i bakluckan på den kriminelles bil.</textBlock>
    <textBlock id="i-5b42f18f3da338f7">Det ska inte behövas sådana tillfälligheter för att kunna förverka utbyte av brottslig verksamhet. Därför är det jättebra att den här lagprövningen kommer till stånd.</textBlock>
    <textBlock id="i-6af008c344152efb">Jag kan dock inte låta bli att understryka det som Lena Olsson nyss sade, nämligen att man inte kan ge ett verktyg och sedan dra tillbaka de resurser som krävs för att ordentligt kunna utnyttja verktyget.</textBlock>
    <textBlock id="i-c274dbcbcfb38898">I Stockholms län där Novaprojektet genomförs är vi just nu otroligt oroliga, för med de besparingskrav som ålagts myndigheten måste kanske uppemot 500 poliser tas bort från yttre tjänst och från brottsbekämpande verksamhet.</textBlock>
    <textBlock id="i-9de6516d3ba3c995">Åklagarna beskriver hur tufft det är att jobba. De måste lämna över mål till andra åklagarkammare därför att de helt enkelt inte hinner med alla målen.</textBlock>
    <textBlock id="i-ac1e23c3a1b730a4">Det är alltså upp till er i majoriteten att inte bara rösta för ett gott och bra lagförslag utan också faktiskt ge, som ni ju lovade i valrörelsen, rättsväsendet nödvändiga verktyg för att kunna tillämpa lagen på ett adekvat sätt.</textBlock>
    <textBlock id="i-3089491789031a1c">Anf. 3 CECILIA WIGSTRÖM i Göteborg (fp):</textBlock>
    <textBlock id="i-179bdd952a42e75f">Fru talman! I dag debatterar vi och ska ta beslut om regeringens proposition om förverkande av utbyte av brottslig verksamhet. Jag vill börja med att yrka bifall till utskottets förslag i betänkandet.</textBlock>
    <textBlock id="i-992167642eafbf7c">Vad handlar det här om? Jo, det handlar om att vi ska ge polis och åklagare starkare verktyg detta för att kunna bekämpa den organiserade brottsligheten genom att komma åt kriminellt intjänade tillgångar.</textBlock>
    <textBlock id="i-ba06a6ae221edc4b">Personer som döms i domstol för grova brott med minst sex års fängelse i straffskalan och som begått brottet i syfte att tjäna pengar ska nu kunna få samtliga tillgångar som är intjänade från annan brottslig verksamhet förverkade, det vill säga konfiskerade och beslagtagna av staten.</textBlock>
    <textBlock id="i-49e9af892c45ee4f">Brott med minst sex år i straffskalan kan vara av följande slag: grov utpressning, rån, grovt svindleri eller mord. Dessutom lägger vi till ytterligare några brott som inte når upp till sex års fängelse i straffskalan, nämligen människohandel, dopningsbrott och narkotikabrott.</textBlock>
    <textBlock id="i-0c495e1419c423e1">Det ska fortfarande bevisas bortom rimligt tvivel att personen i fråga har begått ett så här allvarligt brott. Men vi sänker beviskravet för själva förverkandet. Det räcker att åklagaren visar att det är klart mera sannolikt att tillgångarna härrör från brottslig verksamhet än att så inte är fallet. Det ska inte heller gå att undgå förverkande genom att skriva över Ferrarin på frun eller på en annan person.</textBlock>
    <textBlock id="i-3dc7bc427bfb8d61">Varför behöver vi då denna lagstiftning? Jag vill här ange de tre viktigaste skälen:</textBlock>
    <textBlock id="i-ab16903ba952e6f1">Först och främst har vi redan i dag en förverkandelagstiftning. Men den är väldigt ineffektiv därför att den bygger på att åklagaren kan bevisa ett samband mellan ett konkret brott och en viss egendom. Det är mycket svårt. Jag har mött många frustrerade åklagare som har berättat om hur de lyckats få en person dömd i domstol för narkotikaförsäljning. Men de 50 000 kronor som personen hade på sig på hotellrummet när han haffades av polisen måste lämnas tillbaka till den åtalade. Med den lagstiftning som vi nu kommer att ta får man en mer effektiv möjlighet att beslagta kriminellt intjänade pengar.</textBlock>
    <textBlock id="i-a785c765eead9472">Ett annat skäl till att denna lagstiftning är viktig är att den är en välkommen anpassning till vår omvärld. Rikskriminalpolisens chef Therese Mattsson brukar vara väldigt tydlig med hur viktigt det är att vi i Sverige har en lagstiftning som någorlunda liknar andra länders lagstiftning. Annars, menar hon, finns risken att Sverige hamnar på efterkälken och blir ett attraktivt land för kriminella.</textBlock>
    <textBlock id="i-6bf1932d1bdb9c2a">Medlemsstaterna inom EU kom för tre år sedan överens om att införa den här typen av förverkande. Nu är det alltså en följdlagstiftning som här kommer till riksdagen.</textBlock>
    <textBlock id="i-e64f06bad1006086">Våra nordiska grannländer fick de här möjligheterna för länge sedan Danmark 1997, Norge 1999 och Finland 2001.</textBlock>
    <textBlock id="i-c5199baa5f707ee7">Den danska lagen var först och var ett led i kampen mot den organiserade brottsligheten. Man tog krafttag i Danmark på 90-talet. Det ledde tyvärr till att mc-gängen flyttade över Sundet och kom att etableras i Sverige på allvar. Nu tycker jag att vi ska vara glada för danskarnas skull, men visst hade det varit bättre om mc-gängen inte hade hittat en behagligare tillvaro hos oss.</textBlock>
    <textBlock id="i-feea20c29e24ea73">I Sverige fanns en utredning 1999 där denna lagstiftning föreslogs, men utredningen hamnade tyvärr i byrålådan. Det hade varit intressant om justitieutskottets ordförande, tillika landets förra justitieminister Thomas Bodström, hade varit här i kammaren i stället för att bedriva sin advokatverksamhet eller för att lansera sin nya bok och svarat på frågan: Varför lades denna utredning i byrålådan? Varför såg Socialdemokraterna inte till att Sverige hade en stark lagstiftning på detta område?</textBlock>
    <textBlock id="i-eb21a6008793666e">Det tredje och främsta skälet för denna lagstiftning är att den behövs för att stoppa utbredningen av den organiserade brottsligheten i Sverige genom att slå mot hjärtat i dessa organisationer, och det är pengarna.</textBlock>
    <textBlock id="i-af4d7f1af0597b8f">Pengarna är drivkraften för de yrkeskriminella. Pengarna möjliggör ett liv i lyx, och pengarna är det som får klockan att ticka. Aktiva inom den organiserade brottsligheten vill leva ett liv i sus och dus, ett liv i lyx. Men de som ska betala är alla brottsoffer som följer i spåren av narkotikahandel, värdetransportrån och försäljning av narkotika eller kvinnor som sexslavar. Det är direkt stötande att man kan fällas för ett brott, avtjäna straffet i fängelse och sedan leva på sina kriminellt intjänade pengar. Det ska vi nu försöka stoppa.</textBlock>
    <textBlock id="i-4547a893fc713dea">Vi är eniga i kammaren om att den här lagstiftningen behövs. Vänsterpartiet är dock emot att vi nu också gör det möjligt att förverka egendom från andra personer än brottslingen själv. Det görs i dag och det vore alldeles för enkelt om det kunde fortgå även i morgon att man skriver över tillgångar på en anhörig eller en vän. Lagen skulle bli verkningslös om Vänsterpartiet fick sin vilja igenom.</textBlock>
    <textBlock id="i-dce508458fbdddbb">Fru talman! För utskottsmajoriteten är denna möjlighet att förverka utbyte av brottslig verksamhet mycket välkommen, och den är efterlängtad. Jag har nämnt de tre främsta skälen.</textBlock>
    <textBlock id="i-c45bc1f906cc1ad2">För det första är dagens lagstiftning ineffektiv, och många brottslingar kan alltså efter fängelsevistelsen leva på sina kriminellt intjänade tillgångar.</textBlock>
    <textBlock id="i-70e8481366bc65af">För det andra får vi en lagstiftning som våra nordiska grannländer länge har haft och som vi har kommit överens om inom EU.</textBlock>
    <textBlock id="i-3b43e5c184316243">För det tredje är det här en möjlighet att fortsätta att rycka undan mattan för den grova organiserade brottsligheten i Sverige som breder ut sig alltmer sedan 1990-talet och som utgör ett allvarligt hot mot vår rättsstat.</textBlock>
    <textBlock id="i-4fd7fd9704f57d09">Alliansregeringen tar denna fråga på största allvar. Det är därför vi satsar på att få 20 000 poliser i Sverige. Jag vill bestrida den bild som Vänstern och Socialdemokraterna gett här från talarstolen. Vi gör ordentliga satsningar på rättsväsendet. 2 miljarder kronor har vi satsat på hela rättskedjan. Åklagarna är de som har fått den procentuellt största ökningen, ett 11-procentigt påslag, på sina budgetar. Men det ska tilläggas att efter den svältkost som de varit på de senaste åren under Socialdemokraterna kommer än mer pengar att behövas till rättsväsendet.</textBlock>
    <textBlock id="i-35229e3476a10485">Avslutningsvis, fru talman, vill jag uppmana alla tv-tittare som tittar på debatten i dag att bidra till en nationell mobilisering mot grov organiserad brottslighet. Vi ska veta att de yrkeskriminella utgör ungefär 0,02 procent av Sveriges befolkning. Vi hederliga, vi som är trötta på nästan daglig skottlossning i Göteborg eller på att krögare utpressas i Uppsala, Stockholm, Umeå eller Karlstad, är mångdubbelt fler. Vi är närmare bestämt 99,98 procent av befolkningen. Om vi backar och skräms till tystnad ger vi den organiserade brottsligheten den chans de inte borde få, för de är få och de är svaga.</textBlock>
    <textBlock id="i-d1a14212edd33f18">Jag uppmanar oss alla att anmäla brott till polisen, ställa upp som vittnen i rättegångar och att inte bidra till den svarta ekonomin, det vill säga att köpa diesel svart, acceptera svartarbete på restaurangen eller inom byggbranschen, för det är också en födkrok åt de yrkeskriminella. Jag tror att om vi alla gemensamt gör de här insatserna, tillsammans med våra myndigheters kraftsamling, kan vi pressa tillbaka den organiserade brottsligheten.</textBlock>
  </contentBlock>
  <contentBlock page="0" id="i-0b2f582de3e361cb">
    <textBlock id="i-1bb4abffbe6233da">Anf. 4 LENA OLSSON (v) replik:</textBlock>
    <textBlock id="i-12699aa76251c1e9">Fru talman! Det är otroligt, Cecilia Wigström, vad man kan få höra i denna kammare. Det kan inte vara vårt fel att det inte satsas tillräckligt på rättsväsendet. Vi har haft ett otal budgetdebatter där jag har påpekat att man måste se upp med det här och se till att ha en balans i rättskedjan så att det inte uppstår som nu har uppstått. Det finns en artikel i DN i dag Politiskt självmord att ingenting göra när det gäller åklagarväsendet. Ständigt har man medialt kritiserat den sittande regeringen när det gäller försvaret, ett försvar i fritt fall. Nu börjar jag nästan ställa mig frågan: Håller vi på att få också ett rättsväsen i fritt fall?</textBlock>
    <textBlock id="i-4d0703515aa58105">Satsade mer på polisen gjorde den gamla majoriteten för att få ut fler poliser. Vi från Vänsterpartiet har insett att man inte ensidigt kan satsa på en sak. Det måste följas åt av andra insatser, och det måste finnas en balans i rättskedjan.</textBlock>
    <textBlock id="i-034f188cf9001656">Du var med och lyssnade på generaldirektören på Ekobrottsmyndigheten i går. Hon tyckte att förverkandet är ett jättebra verktyg. Men det var någonting som fattades, och det var resurser. Man hade inte tillräckligt med resurser för att bekämpa den ekonomiska och den grova brottsligheten. Det sade hon klart och tydligt. Man fick dra ned på personal och åklagare. Då kan man kanske ställa sig frågan: Är inte ekonomisk brottslighet tillräckligt allvarlig, eller vad då?</textBlock>
    <textBlock id="i-0f1c62d626202caa">Anf. 5 CECILIA WIGSTRÖM i Göteborg (fp) replik:</textBlock>
    <textBlock id="i-0418705d00af7a3c">Fru talman! Det här är ingen budgetdebatt, utan det vi egentligen debatterar är förverkandelagstiftningen. Men jag kan gärna svara på frågorna.</textBlock>
    <textBlock id="i-b5df76e534a1aeee">Jag kan bara konstatera att vi, som jag sade, har satsat 2 miljarder kronor. Det är den största satsningen någonsin på rättsväsendet på så här kort tid. Störst ökning har åklagarna fått med 11-procentiga påslag. Vi är väl medvetna inom alliansen om att med tanke på den svåra situation som åklagare dragits med under flera år under ert förra styre är det en väldigt slimmad organisation. Jag tror och hoppas att vi kommer att få se ytterligare förstärkningar för åklagarna och hela rättsväsendet framöver.</textBlock>
    <textBlock id="i-1e94ef8594b7216b">Jag var med på EBM i går, och det var verkligen inte så som Lena Olsson beskriver det. De har gjort äskanden om påslag efter det att lönerörelsen blev klar i april. Vi får se hur vi kommer att kunna hantera de extra äskandena. Vi blev alla tagna på sängen av de här ökade lönerna. Inte ens Lena Olsson visste i april om att det behövdes mer pengar på grund av resultatet i löneavtalet.</textBlock>
    <textBlock id="i-fa3e6436b87cca66">Men en sak har Lena Olsson rätt i, och det är att EBM var överlycklig över den här lagstiftningen. Vänsterpartiet var med under de senaste tolv åren. Thomas Bodström är inte här, för han är ute och lanserar sin nya bok eller kanske driver sin advokatverksamhet, men hur kommer det sig att ni lade utredningen i byrålådan? Varför accepterade ni att Thomas Bodström lade en utredning i byrålådan som hade kunnat se till att vi inte hamnade på efterkälken?</textBlock>
    <textBlock id="i-82638b7446fd418e">Lagstiftningen som vi ska besluta om i dag får vi på plats nu, men Danmark hade den 1997 och Norge hade den 1999. Det kom en utredning i Sverige 1999 som föreslog en sådan lagstiftning. Varför accepterade ni att inte rusta Sverige mot den organiserade brottsligheten?</textBlock>
    <textBlock id="i-4832130d41464f4c">Anf. 6 LENA OLSSON (v) replik:</textBlock>
    <textBlock id="i-f08af4fb6b0e2c0e">Fru talman! Cecilia Wigström talar om för Lena Olsson i Vänsterpartiet att det här inte är någon budgetdebatt, fast hon själv står och drar upp budgeten i talarstolen. Mycket beror på budgeten i grundläggande termer, och det vet också Cecilia Wigström.</textBlock>
    <textBlock id="i-9c9b21f983912513">Jag vill uppmana er att nu ta ert ansvar och visa att ni är regeringsdugliga. Och kom inte med en massa gammal skåpmat som att Thomas och andra inte är här och så vidare. Jag ser inte att någon minister är här, om vi nu ska prata om det.</textBlock>
    <textBlock id="i-946b76c35598811a">Du säger att det som vi fick reda på när vi var på EBM var att det beror på ökade löner, men det var ju bara en del. Vi fick reda på en massa annat också som man behöver ha för att kunna bemöta den grova ekonomiska brottsligheten. Det var inte bara löneökningarna som var så överraskande, det var en massa annat också.</textBlock>
    <textBlock id="i-5677da9b3e3d1a55">Åklagarväsendet har ganska länge signalerat om att det kommer att bli problem, och nu står vi där. Nu är det problem. Det är förhandlingar som ställs in, och det är inte bra för rättssäkerheten i det här landet.</textBlock>
    <textBlock id="i-be4a33146bb0c1a4">Budgetdebatt hit eller dit, men det går bra att själva dra upp budgetdebatten när det passar och ge er på Socialdemokraterna och också Vänsterpartiet.</textBlock>
    <textBlock id="i-3ada38f9a2600ef8">Det är jättebra att det här förslaget läggs fram. Det säger jag ju. Det är ett steg i rätt riktning. Nu har vi en reservation om att när det gäller tredje part kanske man ska vara lite försiktig initialt, men vi säger att förslaget är bra. Det är ett bra verktyg. Men när det gäller det största verktyget darrar man på manschetten. Nu blir det i stället färre åklagare.</textBlock>
    <textBlock id="i-192eb96a353e8ddd">Anf. 7 CECILIA WIGSTRÖM i Göteborg (fp) replik:</textBlock>
    <textBlock id="i-8aa2629cf8421354">Fru talman! Jag kan bara konstatera att hade åklagarna förlitat sig på Vänsterpartiet hade de haft ännu större problem, eftersom ni i årets budgetmotion drar ned med 9 miljoner kronor på åklagarna. Ni vill dessutom ta bort ½ miljard från polisen. Jag tror att det kan avsluta den här budgetdebatten.</textBlock>
    <textBlock id="i-a8f751598e259c2d">Låt oss i stället tala om vad som är viktigt här, och det är förverkande. Lena Olsson svarade inte på min fråga om varför lagstiftningen kommer på plats först nu när den fanns på plats i de nordiska länderna redan i slutet av 90-talet, för tio år sedan. Och varför accepterade ni i Vänstern att Thomas Bodström lade en utredning i byrålådan som hade kunnat rusta Sverige för att möta den organiserade brottsligheten redan för tio år sedan? Varför hamnade den i byrålådan? Jag fick inget svar.</textBlock>
    <textBlock id="i-795cc9e5d0888d7e">Vänstern anser att vi går för långt nu när vi gör det möjligt till förverkande även när det gäller personer som inte själva har begått brottet. Ni skriver i er motion att det är att gå för långt att förverka egendom som härrör från brottslighet och som finns hos en annan person medan det är en bekant till en bekant som har begått själva brottet. Då vill jag bara påpeka att det är precis så verkligheten ser ut.</textBlock>
    <textBlock id="i-9a2ff78255f3e481">Jag lyssnade på telefonavlyssningar som spelades upp under rättegången om Landvetterrånet. Där var det tydligt hur en av de åtalade på telefon berättade för sin vän att han hade tänkt skriva den motorcykel som han hade tänkt köpa för de rånade pengarna på sin väns syster, det vill säga skriva den på en bekant till en bekant. Vänsterpartiet vill alltså stoppa möjligheterna för polis och åklagare att förverka motorcykeln.</textBlock>
    <textBlock id="i-cd0a6f0121f33f4b">Det är tur att det inte är Vänsterpartiet som har fått bestämma budgetramarna för rättsväsendet och inte heller fått begränsa polisens möjligheter genom att säga nej till buggning. Nu vill man också begränsa möjligheterna att förverka grovt kriminellas egendom.</textBlock>
    <textBlock id="i-a28bf05bf176559e">Anf. 8 INGE GARSTEDT (m):</textBlock>
    <textBlock id="i-e1e7b79b8d5f6bb7">Fru talman! Inledningsvis vill jag yrka bifall till utskottets förslag till beslut och avslag på Vänsterpartiets yrkande.</textBlock>
    <textBlock id="i-cf3158ab7a2bc7db">Flotta bilar, flotta villor, pengar pengar som ger makt är drivkraften i den organiserade brottsligheten. Den främsta drivkraften är just utsikten att skaffa sig ekonomisk vinning att kunna återinvestera i brott.</textBlock>
    <textBlock id="i-a937af892e6ab7de">Det här ärendet om förverkande av utbyte av brottslig verksamhet är en efterlängtad skärpning och förändring i den nuvarande lagstiftningen som kommer att försvåra för den organiserade brottsligheten i Sverige.</textBlock>
    <textBlock id="i-28110335188f213b">Cecilia Wigström nämnde hur den organiserade brottsligheten har flyttat från Danmark till Skåne med stora problem just därför att vi har haft en svag lagstiftning på området i Sverige. Och som Cecilia Wigström nämnde har den här lagstiftningen funnits länge i de andra nordiska länderna. Anledningen till att vi nu äntligen får den i Sverige är nog den politiska överenskommelse som träffades i EU 2002, för fram till dess hade ingenting hänt i Sverige trots det som hänt i våra grannländer, och sedan det rambeslut som antogs i EU 2005. Det visar egentligen att man behöver tid mellan rambeslut och lagstiftning, inte så lång tid som man har behövt i det här fallet, men det behövs tid. Huvuddelen av rambeslutet är redan genomfört, men just detta om förverkande, det som skulle försvåra för den organiserade brottsligheten, blev kvar.</textBlock>
    <textBlock id="i-5b8e123c086c3ebb">En viktig del är att vi nu äntligen kommer att fatta beslut om det här. Propositionen innebär att beviskraven sänks. Det innebär också att man kan förverka från annan än enbart gärningsmannen och gärningsmannens medhjälpare.</textBlock>
    <textBlock id="i-981c266640280df5">Vad är det då som har förändrats i beviskravet? Jo, tidigare skulle det vara ställt utom rimligt tvivel att egendomen, vinsten, kom från brottslig verksamhet och ett visst brott. Utom rimligt tvivel är det beviskrav som vi i regel har när det gäller brottmål i Sverige. Här blir det alltså en förändring. I stället kommer beviskravet att vara att det ska framstå som klart sannolikt att vinsten inte kommer från brott. Då kan man alltså inte beslagta. Det här är alltså en stor förändring i den svenska lagstiftningen.</textBlock>
    <textBlock id="i-d8e2af0da3e88a47">Dessutom kommer man nu att kunna göra beslag från gärningsman och medverkande till brott, och det är vi alla överens om i den här kammaren. Men sedan kommer det som Vänstern inte är överens med oss om, nämligen det som gäller egendom som man fått via bodelning, arv, testamente eller gåva. En sambo som har fått en flott bil eller en villa ska alltså inte kunna behålla den om det går att bevisa att den härrör sig från ett brott. Man ska också kunna beslagta från den som har haft skälig anledning att anta att egendomen kommer från brottslig verksamhet och även från juridisk person. Både fast och lös egendom ska kunna beslagtas.</textBlock>
    <textBlock id="i-2c9cbe59793f3c87">Det här kommer att bidra till att strypa finansieringen av den brottsliga verksamheten och den organiserade brottsliga verksamheten. Det är alltså ganska magstarkt att höra Socialdemokraterna stå här i talarstolen. De har inte begärt någon replik, men de har haft ett anförande.</textBlock>
    <textBlock id="i-30296fcf997970a5">Där säger de att vi drar tillbaka resurser och att rättsväsendet har ålagts besparingar. Det är inte sant. Vi har satsat 2 miljarder mer på rättsväsendet.</textBlock>
    <textBlock id="i-e973b1debc8d9a22">Det är också intressant att höra Thomas Bodström säga: Ta 75 miljoner från polisen och lägg på åklagarna! Detta säger han mitt under pågående budgetår. Det är mycket märkligt. Samtidigt står Socialdemokraterna i talarstolen och säger att polisen i Stockholm har problem och behöver mer pengar. Var ligger logiken i det här? Jag förstår inte det.</textBlock>
    <textBlock id="i-425d011c3a4fe14c">Vänsterpartiet talade i sitt inlägg om mer resurser. Det är ju tydligt i er budget att ni lägger 9 miljoner mindre på åklagarväsendet det åklagarväsen som vi står här och säger behöver mer pengar. Åklagarväsendet är viktigt. Det är viktigt att det fungerar. Det är viktigt att hela rättskedjan fungerar.</textBlock>
    <textBlock id="i-b995b8d029ddd03e">Men det är också viktigt att regeringen och riksdagen får tidiga signaler från ansvariga när någonting inte stämmer. Det har inte kommit några sådana signaler från Åklagarmyndighetens ledning förrän i mars april. Varför vet jag inte. Det sitter någon socialdemokrat här i kammaren och skakar på huvudet. Men vi som är ganska nära ledningen i åklagarväsendet har frågat. Vi frågade under hela hösten. Vi frågade under januari och under februari. Visst fanns det vissa problem, men dem räknade man med att kunna klara. Man skulle begära pengar i vanlig ordning, och man hade en dialog med departementet.</textBlock>
    <textBlock id="i-f7b3937547eda4f2">Jag tror att det är viktigt att vi i den här riksdagen följer det budgetsystem som finns och inte svänger hit eller dit. Det är också självklart för alliansen att se till att rättskedjan fungerar. Men det har inte dragits ned. Det har inte ålagts besparingar. Man har fått mer pengar än någonsin.</textBlock>
  </contentBlock>
  <contentBlock page="0" id="i-6e5c8aa36ceaf86a">
    <textBlock id="i-8a28c2cefc3c533b">I detta anförande instämde Hillevi Engström, Krister Hammarbergh och Anders Hansson (alla m).</textBlock>
    <textBlock id="i-3ae4109f1815b8df">Anf. 9 ANDRE VICE TALMANNEN:</textBlock>
    <textBlock id="i-96caf77f45ad2bf8">Jag vädjar till er som deltar i debatten att undvika att prata om personer som inte finns i kammaren och därför inte kan försvara sig själva.</textBlock>
    <textBlock id="i-7371d16366d2cf8e">Anf. 10 MARYAM YAZDANFAR (s) replik:</textBlock>
    <textBlock id="i-f556bcb2f2a980b6">Fru talman! Jag förstår att det var ganska roligt att vinna valet 2006. Det var fina segergester och segerminer. Men en del i att vinna val handlar om att ta ansvar och att flytta från oppositionsrollen. Det går inte att opponera på en gammal regering om man är regeringsunderlag för den nuvarande regeringen, Inge Garstedt. Det faller på sin egen orimlighet.</textBlock>
    <textBlock id="i-e3649eb5dfecb085">Människor, era väljare men också dem vi har att ansvara inför i rättsväsendet, börjar bli ganska hederligt trötta på att ni inte tar ansvar för det ni gör. Ni minskar polisens anslag med 300 miljoner och står sedan och säger att det är det största påslaget och den största satsningen på rättsväsendet. Det är inte värdigt ledamöter av Sveriges riksdag som dessutom utgör regeringsunderlag och ska stå till svars inför medborgarna och rättsväsendet.</textBlock>
    <textBlock id="i-58cc2b7ff8ce7d24">Jag har en konkret fråga. Det fanns en departementspromemoria på Regeringskansliet som var klar att bli den proposition som sedan blev förverkligad. Den var klar i oktober 2006. Det var som bekant en månad efter det att ni vann valet. Varför har det gått ett och ett halvt år innan propositionen ligger på riksdagens bord?</textBlock>
    <textBlock id="i-75ebbf69fd8e819c">Anf. 11 INGE GARSTEDT (m) replik:</textBlock>
    <textBlock id="i-78dc945f1ad0aa0e">Fru talman! Det är enkelt att svara på. Det är nämligen så att det är en ansvarstagande regering vi har. Den regeringen måste göra prioriteringar. Det är fullständigt självklart att man inte direkt från byrålådan plockar upp någonting som en s-regering har gjort och verkställer det utan att ha gjort en ordentlig analys och genomgång. Man har också tidigare haft problem med Lagrådet när det gäller den här lagstiftningen. Därför var det extra viktigt att genomarbeta det här tillsammans med mycket annat som låg i byrålådorna. Det här var ju inte det enda som låg i byrålådan, utan där låg massor med saker.</textBlock>
    <textBlock id="i-24e833d8cc39df46">Hur kan Maryam Yazdanfar säga att vi har minskat polisens resurser med 300 miljoner? Det ter sig för mig väldigt märkligt. Det var exakt det du sade att vi har minskat polisens resurser med 300 miljoner. Samtidigt har vi ju den största satsningen på rättsväsendet och polisen i modern tid, nästan.</textBlock>
    <textBlock id="i-f3344f0d074c3ac6">Anf. 12 MARYAM YAZDANFAR (s) replik:</textBlock>
    <textBlock id="i-9033fbb09ec51be0">Fru talman! Någonting man säger blir inte mer sant ju fler gånger man säger det. Inge Garstedt kan säga hur många gånger som helst att man gör den största satsningen på rättsväsendet i modern tid. Du kan skriva upp det på svarta tavlan 250 gånger om du vill; det blir inte mer sant för det.</textBlock>
    <textBlock id="i-82ea3fc75daeb794">Polisen säger att de blöder, åklagarväsendet säger att de blöder och Kriminalvården säger att deras verksamhet blöder och att de behöver mer resurser. De har sagt det länge. Om ni inte har suttit och hållit för öronen kollektivt i er majoritet borde ni rimligtvis också ha hört ropen på hjälp för länge sedan. Det blir inte mer sant för att ni upprepar det.</textBlock>
    <textBlock id="i-d7798dc40bf6a802">Det är detta jag menar. Det är inte roligt att vinna val bara för att man får vifta med orange ballonger. Det är också spännande, intressant och roligt att vinna val om man tar ett ansvar för landet. Det har ni visat att ni inte vill göra, utan ni sätter er i opposition mot den gamla regeringen. Bra så jag tror att det är ett jättebra recept för att förlora nästa val, och det är ju bra för oss.</textBlock>
    <textBlock id="i-e50261f9c74323ea">Men jag tycker fortfarande att du motsäger dig själv när du säger att det inte behövdes någon ytterligare beredning av lagförslaget för den socialdemokratiska regeringen, men det behövdes för den moderatledda regeringen för att kunna lägga fram lagförslaget.</textBlock>
    <textBlock id="i-5b08f73f10937b6f">Avslutningsvis måste jag tillägga att det var tur att det fanns så mycket i byrålådorna för den moderatledda regeringen. På rättsväsendets område har ni inte kommit på speciellt många egna idéer.</textBlock>
    <textBlock id="i-684c1db07e5d634d">Anf. 13 INGE GARSTEDT (m) replik:</textBlock>
    <textBlock id="i-cbdb4fbdafffd520">Fru talman! Att vinna val innebär ansvar. Jag undrar vem det var som var specialist under sin regeringstid på att opponera mot sin egen politik. Det här är första gången jag hör någon socialdemokrat säga att vi skulle vara specialister på det. Socialdemokraterna var specialister på det, och det var kanske därför det inte gick så bra i valet.</textBlock>
    <textBlock id="i-c3590eb4993636ed">Det viktiga för oss är att ta ansvar och stärka rättsväsendet. Fortfarande förstår jag inte hur Maryam kan stå här och säga att polisen behöver mer resurser samtidigt som justitieutskottets ordförande Thomas Bodström har varit ute och sagt: Ta 75 miljoner från polisen och lägg på Åklagarmyndigheten. Det är inga problem! Det har han sagt under de senaste dagarna i debatten. Jag förstår inte hur de andra socialdemokraternas ekvation går ihop när utskottets ordförande vill ha en sådan förändring.</textBlock>
    <textBlock id="i-866f125ea8d17971">Anf. 14 LENA OLSSON (v) replik:</textBlock>
    <textBlock id="i-8dd685413ae4761e">Fru talman! Det här är egentligen en proposition och ett förslag som vi är ganska överens om. Det finns inte så stora meningsskiljaktigheter, utan vi är glada över att detta har lagts fram. Sedan har vi en reservation därför att vi tycker att man inte behöver använda sig av utvidgandet så att det slår mot tredje part i det första läget, men vi är inte främmande för att ändra uppfattning om så skulle behövas.</textBlock>
    <textBlock id="i-2aa107190d785c2c">Men sedan handlar det om ekonomin. Vi är alla i den här kammaren medvetna om att myndigheterna inte fick det pris- och lönepåslag som man brukar få. Pris- och lönepåslag ska gå till löneökningar och driftskostnader. Allting blir ju dyrare. Det är sällan någonting blir billigare. Man kompenserades för detta med 0,78 procent. Det är ett problem.</textBlock>
    <textBlock id="i-1f98f0aaf0799a6f">Åklagarna hade sparade pengar 2006 som de har levt på. De har också fått fler arbetsuppgifter. De säger själva att bidragsfusket har blivit en belastning. Det handlar om fusket med sjukförsäkringen. Jag väljer att kalla det för försäkring eftersom det faktiskt är det. Är det inte ett problem, Inge, att man satsar på en sak i rättskedjan och inte tänker sig för? Det måste finnas balans. Är inte det ett problem i dag?</textBlock>
    <textBlock id="i-96f14deaffad5fb7">Anf. 15 INGE GARSTEDT (m) replik:</textBlock>
    <textBlock id="i-bdb9ef1e3d686108">Fru talman! Det är ett problem när rättsväsendet blir mer effektivt och man sedan år tillbaka inte har haft en tradition att vara så effektiv. Jag tror att Lena Olsson också har hört att justitieministern har sagt att man följer detta väldigt noga. Vi i alliansen har sagt att det är oerhört viktigt att vi har en fungerande rättskedja.</textBlock>
    <textBlock id="i-ee5ceb1bbc2354ee">När det gäller bidragsbedrägeriet eller bidragsfusket var det faktiskt så, bortsett vad vi vill kalla det för, att Åklagarmyndigheten fick specialpengar, extrapengar, till detta därför att man räknade med att det skulle bli en hårdare belastning. De pengarna ligger i den ökning på 11 procent som Åklagarmyndigheten fick.</textBlock>
    <textBlock id="i-085d4fe575ccafc2">Anf. 16 LENA OLSSON (v) replik:</textBlock>
    <textBlock id="i-4ed8dcb93a0f829c">Fru talman! Jag tycker inte att jag fick svar på frågan om man inte borde kunna erkänna att det blir problem med en ensidig satsning på ett ställe i rättskedjan. Vi i Vänsterpartiet satt i den gamla majoriteten, och vi ansåg att det var befogat med ökade satsningar på polisen till exempel för att få en synlig polis. Vi har sagt att vi vill ha en synlig polis ute i samhället. Det är alldeles nödvändigt. Även på orter som Malung och Sälen, där jag håller till, behöver vi en synlig polis i förebyggande syfte. Det var vi också med och anslog pengar till. De fanns även under er valperiod. Jag är inte riktigt säker, men jag har i bakhuvudet att det rörde sig om 700800 miljoner som satsades i vårpropositionen tills ni tog över. Vi har varit med om den satsningen.</textBlock>
    <textBlock id="i-dadf91f6f2085bfb">Med det som går ut i dag kan man inte genomföra förhandlingar i domstolar därför att man inte har åklagare. Det är ett problem för oss allihop att en rättsstat inte kan upprätthålla den kvaliteten. Jag tycker att man kan kosta på sig att säga det och kanske ge en hint om att vi behöver göra en satsning här för att balansen ska upprätthållas. Vi har inte balans när det gäller Kriminalvården heller. De har också signalerat om en kris. Är det inte ett bekymmer att ensidigt satsa på en sak? Då får man inte balans. Så måste det bli.</textBlock>
    <textBlock id="i-cc22bdff4f273d2a">Anf. 17 INGE GARSTEDT (m) replik:</textBlock>
    <textBlock id="i-070260f19b4a26d4">Fru talman! Jag vet inte hur många gånger jag ska behöva upprepa att Åklagarmyndigheten har fått mest uppräkning i hela rättsväsendet.</textBlock>
    <textBlock id="i-ca98acde351d6376">Lena Olsson tog upp Kriminalvårdens problem, och dem vill Vänstern lösa genom halvtidsfrigivning. Samtidigt vill man dra ned på polisen i 2008 års budget.</textBlock>
    <textBlock id="i-d2a6411bce1ab26b">Det vi diskuterar här är vi egentligen väldigt överens om, åtminstone till en stor del. Det gäller den förverkandelagstiftning som vi äntligen har fått. I ert särskilda yttrande säger ni att ni vill ha en utvärdering. För oss i alliansen är det fullständigt självklart att man ska ha utvärderingar av lagstiftningen. När den utvärderingen är klar skulle det kunna hända att vi hamnar i en annan sits när det gäller det ni nu reserverar er emot, nämligen att man inte bara ska kunna ta från gärningsmannen utan gå längre. Det kommer att bli väldigt intressant att se den utvecklingen.</textBlock>
    <textBlock id="i-4c5a4897bf6f0e61">Jag tycker att det här har varit en spännande diskussion även om den kanske mer har handlat om budgeten än om förverkandelagstiftningen.</textBlock>
    <textBlock id="i-6a8aeb9e6abc1b7b">Anf. 18 KARIN NILSSON (c):</textBlock>
    <textBlock id="i-f272b59461e784bd">Fru talman! Möjligheten att uppnå ekonomisk vinning är ofta den drivkraft som ligger bakom att många brott begås, och särskilt när det gäller de grova, organiserade brotten. Det är därför viktigt att den som begår ett brott inte enbart lagförs utan dessutom fråntas vinsterna från sin brottslighet. Det har vi hört de tidigare talarna berätta om, och jag instämmer givetvis i detta.</textBlock>
    <textBlock id="i-27b723a69e4330f1">Reglerna om förverkande av utbyte av brott ändrades senast den 1 juli 2005 då de flesta regleringarna i förverkanderambeslutet infördes i svensk rätt. Men för att utbyte av brott ska kunna förverkas krävs dock fortfarande att det ska finnas ett styrkt samband mellan det som förverkas och ett visst konkret brott. Mot bakgrund av hur den organiserade brottsligheten utvecklas med bland annat ökad internationalisering är det uppenbart att dessa åtgärder inte är tillräckliga. Ytterligare möjlighet att förverka utbyte av brottslig verksamhet måste därför införas. Ett stort problem som de brottsbekämpande myndigheterna möter är att fullt ut styrka viss egendom som på goda grunder kan antas komma från brottslig verksamhet härrör från ett visst specifikt brott. Regleringarna om förverkande måste därför ändras i syfte att bli ett användbart och effektivt redskap i kampen mot allvarlig brottslighet.</textBlock>
    <textBlock id="i-ef426cc42c1e922b">Fru talman! Inom EU finns sedan 2002 en politisk överenskommelse om innehållet i ett utkast till ett rambeslut om förverkande av vinning, hjälpmedel och egendom som härrör från brott. Detta godkändes här i riksdagen 2004. Rambeslutet förutsätter att det vid vissa allvarliga brott ska vara möjligt att förverka inte bara egendom som kan knytas till det brott som gärningsmannens dömts för utan även egendom som kommer från dennes brottsliga verksamhet i övrigt.</textBlock>
    <textBlock id="i-a308b6f216eb20a9">Den nuvarande svenska regleringen är alltså inte tillräcklig för att svensk rätt ska uppfylla de krav som rambeslutet ställer upp. Den grova, organiserade brottsligheten följer inte nationella gränser. Det är därför nödvändigt att vi anpassar den svenska lagstiftningen. Frågan handlar alltså inte om huruvida dessa regler över huvud taget ska införas i svensk rätt utan vilken form och räckvidd dessa regler ska ha.</textBlock>
    <textBlock id="i-ac15c362ae810fc1">De nu föreslagna lagändringarna innebär att det vid viss allvarlig brottslighet ska vara möjligt att förverka inte bara utbyte av visst konkret brott utan också utbyte som inte kan knytas till utpekat brott.</textBlock>
    <textBlock id="i-41255ed34e9949f5">Regleringen i rambeslutet tar sin utgångspunkt i att gärningsmannen döms för ett allvarligt brott och utgör därmed en reaktion på ett begånget brott. Därutöver utgår regleringen från att det begångna brottet även kan läggas till grund för ett antagande att gärningsmannen varit inblandad också i annan brottslighet för att uppnå någon form av ekonomisk vinning.</textBlock>
    <textBlock id="i-3fb014213dc72cad">En förutsättning för att tillämpa denna reglering är att gärningsmannen döms för ett så kallat förverkandeutlösande brott. Det är ett brott för vilken lagstiftningen uppställer ett maximistraff på minst sex års fängelse i straffskalan samt vissa andra särskilt uppräknade brott.</textBlock>
    <textBlock id="i-a05c0e754ba1c8a8">Det handlar om brottslighet som typiskt sett är av den karaktären att den är ägnad att ge stora vinster, som bedrivs i mer eller mindre organiserade former och som till sin karaktär är särskilt samhällsfarlig eller på annat sätt skadlig. Som exempel på sådana brott kan nämnas rån, människohandel, människosmuggling, koppleri och grova narkotikabrott.</textBlock>
    <textBlock id="i-2810583dd4ce9b01">Fru talman! Eftersom syftet med den utvidgade regleringen är att dra in utbyte av brottslig verksamhet föreslås också att förverkandet i vissa fall även ska kunna riktas mot andra än själva gärningsmannen. Det handlar om personer som genom arv, bodelning, gåva eller testamente från gärningsmannen har förvärvat egendom som utgör vinning av brottslig verksamhet eller om föremålet fortfarande finns hos brottslingen men har skrivits över på någon helt annan person för att på så vis vara säkrat.</textBlock>
    <textBlock id="i-e53950dac3396f49">Fru talman! Regleringen av förverkandet måste vara effektiv och rättssäker. Ett beslut om förverkande innebär att den som får egendomen förverkad fråntas äganderätten till varorna. Det innebär också ett ingrepp från det allmännas sida i en enskild persons äganderätt, och det måste därför ställas höga krav på rättssäkerhet. Till exempel har såväl misstänkt gärningsman som annan mot vilken talan om förverkande förs rätt till biträde. Det är också nödvändigt att det finns utrymme för proportionalitetsbedömningar.</textBlock>
    <textBlock id="i-fd00cf75a7d67a69">Fru talman! Jag anser att denna proposition är väl befogad och yrkar därför bifall till utskottets förslag till beslut.</textBlock>
    <textBlock id="i-e0c37802645b7bfb">Jag vill givetvis också kommentera Lena Olssons och Maryam Yazdanfars påståenden. Polisen har fått rejält mycket mer pengar i budgetarna sedan 2006. Åklagarna har procentuellt sett fått ännu mer pengar än polisen. Teoretiskt sett skulle anslaget vara tillräckligt. Med det bör vi ha haft anledning att anta att dessa budgetbelopp skulle räcka till för att balansera rättskedjan.</textBlock>
    <textBlock id="i-33291fa686106dd3">Nu får vi information som talar om att Åklagarmyndigheten varit underfinansierad en längre tid. Detta problem får vi givetvis se över i någon form av särskild ordning, men vi har ett ordningsförfarande i kammaren som vi inte kan springa förbi. Vi har två tillfällen om året då vi kan omfördela eller tillskjuta pengar, och det är i samband med tilläggsbudget 1 och 2. Tilläggsbudget 1 är passerad, och tilläggsbudget 2 beslutar vi om i höst i samband med budgeten för 2009.</textBlock>
    <textBlock id="i-48781e2e652a40c7">Att ge löften nu om andra myndigheters budgetmedel och börja bolla runt mellan dessa känns inte särskilt enkelt och egentligen inte acceptabelt. Varje myndighet måste få möjlighet att se över sin ekonomi och hinna göra ett bokslut, åtminstone ett delårsbokslut, och se var man befinner sig. De bör också givetvis vidtalas innan man börjar dela ut deras pengar till andra myndigheters verksamheter.</textBlock>
  </contentBlock>
  <contentBlock page="0" id="i-647c301d8b675413">
    <textBlock id="i-e06e6054b14d87af">Överläggningen var härmed avslutad.</textBlock>
  </contentBlock>
  <contentBlock page="0" id="i-fac6cddc67f0e8b8">
    <textBlock id="i-3c04502a6a9fd7c4">10 § Påföljder för psykiskt störda lagöverträdare</textBlock>
  </contentBlock>
  <contentBlock page="0" id="i-bfa800d138fbf784">
    <textBlock id="i-0cfe951a838351f5">Föredrogs</textBlock>
  </contentBlock>
  <contentBlock page="0" id="i-d643f9c4b38f0c67">
    <textBlock id="i-664fe3ee6bb6e9e1">Anf. 19 KERSTIN HAGLÖ (s):</textBlock>
    <textBlock id="i-8e235124fd3ef51e">Fru talman! Givetvis står vi socialdemokrater bakom våra reservationer, men jag yrkar här och nu bifall till reservation 2 och 4.</textBlock>
    <textBlock id="i-a08326eb5d4a94b5">Fru talman! Det har i stort sett alltid funnits särregleringar för psykiskt störda lagöverträdare. Över tiden har denna typ av regleringar varit utsatta för ständiga överväganden av olika slag. Den senaste reformen, som gjordes 1991, är egentligen den som fortfarande ligger till grund för nuvarande regler.</textBlock>
    <textBlock id="i-0db80fbe57158d68">Detta innebär inte att frågan om psykisk störning, brott och ansvar legat på is. Tvärtom har den både utretts och diskuterats.</textBlock>
    <textBlock id="i-098eec17d7523e22">Tragiska brott, utförda av personer som bedöms ha haft en allvarlig psykisk störning då brottet begicks, har påmint oss om att frågan har en såväl etiskt som lagstiftningstekniskt mycket komplex botten, och det har jag stor respekt för</textBlock>
    <textBlock id="i-b676c095f1126732">År 1999 tillsattes en parlamentarisk kommitté för att utreda frågan om ansvar och påföljder för psykiskt störda lagöverträdare. Kommittén överlämnade sitt betänkande, Psykisk störning, brott och ansvar , 2001. Där föreslog också kommittén ett antal stora förändringar. Som en del i den här beredningen tillsatte den socialdemokratiska regeringen 2005 den utredning som nu den borgerliga regeringen har tagit över. Den proposition vi behandlar i dag bygger på denna promemoria.</textBlock>
    <textBlock id="i-8156a21fe3e7a34b">Enligt det uppdrag som gavs 2005 skulle utredaren överväga lämpliga förändringar och lämna förslag till bland annat ändrade regleringar av ingripande mot psykiskt störda lagöverträdare, dels när gärningsmannen lidit av en allvarlig psykisk störning vid brottet men inte vid tidpunkten för domstolens prövning, dels när gärningsmannen dömts till rättspsykiatrisk vård men ingripandet inte står i adekvat förhållande till brottets svårighet.</textBlock>
    <textBlock id="i-747f968d5bd789f1">Fru talman! Dagens regler innebär som grundregel att den som begått ett brott under påverkan av en allvarlig psykisk störning inte får dömas till fängelse, det så kallade fängelseförbudet, enligt brottsbalken 30 kap. 6 §. Detta innebär mycket förenklat, mot bakgrund av att det är en komplex fråga, att om den allvarliga psykiska störningen föreligger vid tiden för rättegången kan domstolen i stället överlämna den tilltalade till rättspsykiatrisk vård. Annars kan endast påföljder som inte innebär frihetsberövande användas. Detta innebär att den som har begått ett brott under allvarlig psykisk störning, men där störningen har avtagit vid tiden för rättegången, inte kan dömas till rättspsykiatrisk vård och inte heller till fängelse.</textBlock>
    <textBlock id="i-6dbe6ff8769afdb4">Det förslag som regeringen nu lägger fram, och som vi i Socialdemokraterna till vissa delar stöder, innebär att lagöverträdare som tidigare omfattats av det här fängelsebudet nu kan dömas till fängelse om synnerliga skäl föreligger. Detta är mycket restriktivt utformat, och det ska göras en omfattande bedömning.</textBlock>
    <textBlock id="i-4f521e866958bb37">Men samtidigt anser vi att regeringens proposition saknar viktiga detaljer och behöver kompletteras. Det som vi främst vill titta på är att regeringens bedömning avseende kostnader för reformen är bristfällig. Enligt Kriminalvården rör det sig om en nytillkommen grupp fängelsedömda, även om man i promemorian säger att det kanske rör sig om tio fall per år. Dessa kommer att få längre fängelsestraff, och en ackumuleringseffekt uppstår över tiden. Därför säger Kriminalvården att förslaget får märkbart ekonomiska konsekvenser för Kriminalvården. En permanent tillkommande kostnad beräknas för Kriminalvården om drygt 60 miljoner i 2006 års prisnivå. Därtill menar Kriminalvården att gruppen nytillkomna fängelsedömda kan antas vara i behov av extrainsatser och också komma att behöva särskilda resurser. Det här kan inte tolkas på annat sätt än att det finns en risk att kostnaden kommer att öka ytterligare.</textBlock>
    <textBlock id="i-4b3837f5b26d0879">Att vi motionerar om vikten av att se till att Kriminalvården har medel till denna reform måste också ses i ljuset av att regeringen helt har tappat greppet om ekonomin och styrningen av rättsväsendet. Det är tydligt att verksamheten är på väg in i en akut kris. Rättskedjan är på väg att falla sönder. Rättstryggheten och rättssäkerheten står på spel. Till och med de borgerliga ledarskribenterna erkänner att det var långt ifrån detta man hade förväntat sig av en moderatledd regering. Det går att, som andra har gjort i talarstolen i dag, peka på resursbrist hos åklagarna, mål som ställs in och brottsoffer som får vänta och lida. Vi kan se att riksåklagaren vädjar om pengar. Det sparas på polisen också. Trots att justitieministern försöker hävda motsatsen vittnar polismyndigheterna runt om i landet om hur de tappar resurser.</textBlock>
    <textBlock id="i-fcbd1440fa009ddf">Civilanställda blir färre, och situationen blir inte bättre av att regeringen gett polisen besparingar på sammanlagt 300 miljoner kronor i två budgetar i rad. Ekobrottsmyndigheten, som vi besökte i går, fanns också med. Tio poliser har sagts upp med omedelbar verkan. Kriminalvården, dit dessa tio nu eventuellt ska dömas, förvarnar att det behövs 2 miljarder kronor de närmaste åren med tanke på den takt platserna behöver byggas ut. Det behövs 2 miljarder, pengar som inte finns i dag. Man kan förstå frustrationen hos Kriminalvårdens generaldirektör när han, för att ekonomin ska gå ihop, går ut och föreslår halvtidsfrigivning, korta straff och kölappar när man ska sona sitt brott.</textBlock>
    <textBlock id="i-71f4739182dc2f06">Därför är det viktigt för oss socialdemokrater att påtala att passiviteten i den borgerliga regeringen måste släppa. Därför är det viktigt att påpeka att reformer som kostar måste betalas. Jag efterlyser den insikten hos de borgerliga i justitieutskottet. Jag efterlyser den insikten hos den borgerliga regeringen. Inte minst gäller det när de lägger fram en reform som kostar 60 miljoner.</textBlock>
    <textBlock id="i-4f403c766c213540">Vi har två reservationer som belyser svårigheten med, och den komplexa bilden av, dessa mål när de tas upp i domstolen, hur svårt det kan vara för de människor som berörs av målet. Bland annat tar vi upp det problem som kan uppstå när det, i undantagsfall, sker en felaktig bedömning vid en rättspsykiatrisk undersökning vad gäller vårdbehov och diagnos.</textBlock>
    <textBlock id="i-2d921d662ca97d19">Även om vi vet att undersökningen görs på ett mycket omsorgsfullt sätt är det så pass svårt att det kan leda till utskrivning från rättspsykiatrin efter mycket kort tid eftersom vårdbehovet ansågs vara ringa. Därför menar vi att det borde finnas möjlighet till omprövning i dessa fall. Också utredaren säger att han kunde tänka sig en sådan omprövning. Det skulle nämligen vara fråga om ett mycket snävt användningsområde. Kanske kunde det hända någon gång per år. Regeringen har dock valt att inte föra fram detta förslag, vilket är olyckligt. Vi tror att det hade varit bra att införa en sådan omprövning och att den hade fyllt en funktion.</textBlock>
    <textBlock id="i-57c6a42b2982a44c">Det andra som vi tar upp gäller när någon blir dömd till fängelse. När den personen sedan ska lämna fängelset kan ett vårdbehov finnas kvar. Vi anser att inte heller här har regeringen lagt fram något förslag om hur vi ska ta hand om dessa fall. Var finns broarna ut? Huruvida en person som döms är allvarligt psykiskt sjuk, men själv vållat sitt tillstånd och därför bedöms ha ett begränsat vårdbehov, ändå utgör en stor fara för sig själv och andra är naturligtvis svårt att fastställa.</textBlock>
    <textBlock id="i-b669e67e980c95d8">Det finns ytterligare en sak som jag tycker är oerhört viktig och som vi socialdemokrater hela tiden för fram. Vi kan diskutera reformer och lagstiftning, men vi måste också se till helheten. Vi måste inse att psykiatrin behöver förstärkas. Det finns brister när det gäller de psykiskt sjukas möjligheter till vård. Det gäller verksamheten såväl inom den slutna som inom den öppna psykiatrin. Den måste förstärkas på många områden.</textBlock>
    <textBlock id="i-3dad0a5bef8271ac">Vi socialdemokrater har därför krävt en nationell handlingsplan för psykiatrin. Under perioden 20082010 satsar vi 1,4 miljarder mer än regeringen på psykiatrin. Detta ska ses i ljuset av att den borgerliga regeringen under 2008 dragit ned på resurserna till psykiatrin. Vi vill satsa 1,4 miljarder mer framöver. De är väl intjänade pengar för dem som far illa och också har rätt att färdas väl på sin väg genom livet.</textBlock>
    <textBlock id="i-7351a206a81c2f22">Jag tror att jag slutar där, fru talman, för jag ser att min talartid håller på att ta slut.</textBlock>
    <textBlock id="i-22ebde463c774b94">Anf. 20 ALICE ÅSTRÖM (v):</textBlock>
    <textBlock id="i-64647bbd4c23d726">Fru talman! Mordet på en pojke i Norrahammar utförd av en psykiskt sjuk man som hade slutat medicinera och hålla den kontakt med psykiatrin som han skulle ha hållit, en psykiskt sjuk man som kör bil på gågatorna i Gamla stan, en psykiskt sjuk man som utanför en tunnelbanestation i Stockholm går bärsärkagång med ett basebollträ och slår på alla som befinner sig i närheten är händelser som vi alla upplevt och blivit bekymrade över. Många av oss har blivit skrämda över att människor begår sådana brott.</textBlock>
    <textBlock id="i-d93ac483addf3d80">Men, fru talman, vi måste också förstå att i dessa tragiska händelser finns mycket tragik även åt andra hållet. Det handlar om psykiskt sjuka människor som inte fått det stöd och den hjälp de vill ha. Vi har en tendens i samhället att som lagstiftare vilja hitta en lagstiftning för hur vi ska kunna möta detta. Hur ska vi kunna straffa människor? Hur ska vi kunna bedöma brottet när någon är psykiskt sjuk? Det är frågor som vi brottats med i alla år, och som man även brottas med i andra länder. Gränsdragningarna är alltid komplicerade. Dessutom måste vi inse att allt inte går att lösa med lagstiftning och straff.</textBlock>
    <textBlock id="i-d217618d5d0b5d79">Fru talman! Med tanke på hur komplicerad frågan är, och att det funnits ett behov av reformer, tillsattes 1999 den parlamentariskt sammansatta kommittén. Den skulle utreda helheten vad gällde ansvar och påföljder för psykiskt störda lagöverträdare. De överlämnade sitt betänkande i december 2001. Jag delade inte alla de ståndpunkter som fanns i utredningen även om det var en enig kommitté som överlämnade betänkandet. Där försökte man ta ett helhetsgrepp om dessa svåra frågor.</textBlock>
    <textBlock id="i-51a6defabde1bdc6">I det betänkande vi debatterar i dag har man valt att plocka ut vissa delar ur den mycket komplicerade utredningen. Man har valt att plocka ut delar som jag anser egentligen bryter mot hela rättssystemet, vilket innebär en, tyvärr populistisk, förenkling av den svåra problematiken.</textBlock>
    <textBlock id="i-3982dde39f27e164">Förslaget innebär att fängelseförbudet till viss del avskaffas. Det sägs att om någon begått ett brott under påverkan av en allvarlig psykisk störning ska han eller hon i första hand dömas till annan påföljd än fängelse. Då ska man veta att redan under allvarlig psykisk störning har en mängd människor med personlighetsstörningar, psykiska diagnoser och andra problem sorterats bort. Det ska alltså vara fråga om en allvarlig psykisk störning. Det är där vi dragit gränsen.</textBlock>
    <textBlock id="i-01bacee1d6ed8c8e">Nu öppnas den gränsen upp. Det sägs att personen i fråga i första hand ska dömas till annan påföljd än fängelse, och fängelsestraff får bara dömas ut om det finns synnerliga skäl. Vidare sägs att det vid bedömningen, om det finns synnerliga skäl, ska räknas in om brottet har högt straffvärde. I propositionen finns funderingar om ett straffvärde på ungefär fyra år, men man vill inte sätta en fast gräns utan domstolarna måste kunna använda sig av detta. Det sägs alltså att trots att det finns en allvarlig psykisk störning ska brottets straffvärde värderas, inte personens förmåga att kunna bedöma och förstå att han eller hon begått brottet med andra ord bemöta och möta allmänhetens kritik över att personen i fråga inte döms till ett straff.</textBlock>
    <textBlock id="i-d1055b94a735aedf">Ponera nu att jag skulle vara allvarligt psykiskt störd. Jag gör som mannen som gick lös med basebollträ och inte visste vad han gjorde. Om jag lyckas träffa folk på axlar, ben och så vidare kommer brottets straffvärde inte att vara så högt. Då kan jag dömas till rättspsykiatrisk vård. Behovet av vård är det som kommer att prägla det.</textBlock>
    <textBlock id="i-70fa1d03e916c185">Men vevar jag något högre och träffar någon i huvudet och människan skulle avlida är definitivt straffvärdet högt. Trots att jag har exakt samma allvarliga psykiska störning kommer jag i det här fallet att dömas till fängelse. Med andra ord gör vi i frågan om allvarligt psykiskt störda människor en lagstiftning där vi ska värdera vad det var de gjorde som de inte visste och kunde kontrollera att de gjorde.</textBlock>
    <textBlock id="i-d75ac8ced997386c">Det är ingenting annat än att frångå hela vår rättstradition och möta en debatt som jag tycker att vi borde kunna möta på ett annat sätt.</textBlock>
    <textBlock id="i-c2980152fa68760e">Man lägger till att om personen inte visste vad den gjorde och saknade förmåga att inse gärningens innebörd eller anpassa sitt handlande efter en sådan insikt får den fortfarande inte dömas till fängelse. Men detta gäller dock inte om den tilltalade i anslutning till gärningen själv har vållat sin bristande förmåga genom rus eller på något annat liknande sätt.</textBlock>
    <textBlock id="i-889bb5e04a16937e">Självklart: En person kan veta att den råkar i ett visst tillstånd om den dricker alkohol. Har man den kunskapen och vetskapen är det ganska lätt. Men problematiken kring det här är inte så enkel. Det kan vara på annat sätt. Det kan röra sig om en psykiskt sjuk person som medicineras och går hos läkare och där man har kontroll. Men vi vet att människor när de går in i olika psykiska tillstånd kan sluta medicinera och i det läget är fullständigt omedvetna om vad de gör och inte kan ta ansvar för sina handlingar. Då har man själv försatt sig i det tillståndet. Den tolkningen skulle man kunna göra. Då innebär det att vi är beredda att döma psykiskt sjuka människor till fängelse.</textBlock>
    <textBlock id="i-540fefa707d6e0d4">Fru talman! För Vänsterpartiet är det viktigt att vi tar tag i frågan med ett helhetsgrepp och får ett rättssystem som fungerar när det gäller psykiskt störda människor. De har behov av skydd mer än vad många andra har, precis som vi har skyldighet att skydda brottsoffren. I den balansen kan inte straffvärdet vara det som ska vägas in.</textBlock>
    <textBlock id="i-3e08cc6d3550f43f">Fru talman! Dessutom innebär det här att vi rycker isär helhetsbedömningen. Min fråga till alliansen blir: Kommer man nu att ta ett helhetsgrepp? Eller kommer man att plocka in detta steg för steg, men snarare det som bara talar till de psykiskt sjukas nackdel?</textBlock>
    <textBlock id="i-7d5f57c953771497">Fru talman! För mig är det här ett förslag som går helt emot ett humanistiskt samhälle. Vi öppnar möjligheter för att människor som är så psykiskt sjuka att de inte vet vad de gör ändå kan dömas till ansvar för sina handlingar. Hela strafflagstiftningen bygger på uppsåt och att man kan ta ansvar för sina handlingar. Men vi är beredda att döma psykiskt sjuka till samma ansvar som om de inte vore psykiskt sjuka. Det är för mig ett orimligt förhållningssätt.</textBlock>
    <textBlock id="i-d78b62323160be70">Fru talman! Jag kommer också att kommentera Socialdemokraternas ytterligare två reservationer, eftersom Socialdemokraterna också står bakom det här förslaget. Där ser jag ännu mer problem, och jag är glad över att alliansen inte har med dessa förslag.</textBlock>
    <textBlock id="i-61d42ec365a81004">Det ena är det kvarstående vårdbehovet. Om en person är allvarligt psykiskt sjuk och i det nuvarande systemet hade dömts till rättspsykiatri men i det här systemet kommer att dömas till fängelse anser Socialdemokraterna att personen kan släppas fri efter en kort tid om det är fråga om ett relativt lindrigt brott. Då sitter man av det straff som alla andra sitter, för man får ta det fulla ansvaret för brottet även om man är psykiskt sjuk. Men har människan fortfarande ett vårdbehov vill Socialdemokraterna att man då ska kunna ingripa och med tvång, antar jag hålla kvar människan för vård.</textBlock>
    <textBlock id="i-1fb5afbc4c7b0aa6">I den andra reservationen pekar man på en omprövning. Om man ändå döms till rättspsykiatri och inte till fängelse men släpps fri efter alldeles för kort tid inom rättspsykiatrin ska det kunna omprövas, för då var vårdbehovet inte så stort, så då skulle man nog inte ha dömts till rättspsykiatri.</textBlock>
    <textBlock id="i-e2aeff198f33a7e4">De två förslagen skulle innebära att det inte vore nog med att allvarligt psykiskt störda människor och sjuka människor ska kunna dömas till fängelse. Det skulle innebära att man som psykiskt störd riskerade att aldrig få kortare straff än den som är frisk, men alltid skulle kunna få längre straff än den som är frisk. Man skulle kunna kvarhållas efter strafftiden om man har vårdbehov, och om vårdbehovet har blivit för kort inom rättspsykiatrin i förhållande till fängelsestraffet ska det kunna omvandlas till fängelsestraff. Det kan väl, fru talman, ändå inte vara rimligt?</textBlock>
    <textBlock id="i-6a26243e845aaa45">Min fråga till Socialdemokraternas företrädare blir: Riskerar man inte att psykiskt sjuka människor alltid får vara beredda på ett längre straff eller en längre inlåsning, men inte får sitta kortare tid än den som kan ta fullt ansvar?</textBlock>
    <textBlock id="i-8972d8b7d447f296">Vi är inte överens om förändringarna i lagstiftningen när det gäller allvarligt psykiskt störda lagöverträdare. Anledningen till att vi har en särreglering är att vi inser att uppsåtet och ansvarsfrågan blir annorlunda om man har en allvarlig psykisk störning. Denna särreglering måste vi väl ändå vara beredda att ha kvar. Vi vill inte ha en lagstiftning som bara kan falla ut till nackdel för den som är psykiskt störd.</textBlock>
    <textBlock id="i-fde50dea0be1577d">Fru talman! Jag yrkar bifall till reservation 1 och avslag på propositionen.</textBlock>
    <textBlock id="i-e8defa5ecaa94cc3">Anf. 21 MEHMET KAPLAN (mp):</textBlock>
    <textBlock id="i-b1976773823aa115">Fru talman! Jag vill börja med att yrka bifall till reservation 1, som vi har tillsammans med Vänsterpartiet.</textBlock>
    <textBlock id="i-84938f6bb2adc1cf">Påföljdssystemet i en rättsstat måste vara konsekvent och lätt att förstå sig på. Det lagförslag som vi nu debatterar introducerar en tudelad rättsordning för psykiskt störda lagöverträdare, där vårdbehovet styr vid brott där straffvärdet understiger fyra års frihetsstraff, medan straffvärdesprincipen styr vid brott där straffvärdet överstiger fyra års frihetsstraff. Det här tog Alice Åström upp i sitt anförande. Det är kanske inte slarvigt, men åtminstone senfärdigt att bara lyfta fram en liten del av en väldigt omfattande utredning. Då kan sådana här logiska kullerbyttor uppstå. Det är synd att man inte gjorde någonting bättre av utredningen.</textBlock>
    <textBlock id="i-c0a82bbab75d148f">Den departementspromemoria som vi har pratat om och som betänkandet vilar på strävar efter att hitta en lösning på just det här problemet. Vad ska man göra med personer som gör sig skyldiga till grova brott, där straffvärdet överstiger fyra års fängelse, men som inte är vid sina sinnens fulla bruk? I dag råder ett förbud mot att döma till fängelse om brottet begåtts under påverkan av allvarlig psykisk störning. Det är just begreppen som vi tyvärr verkar leka med i betänkandet.</textBlock>
    <textBlock id="i-63ca4970d6e4b879">Huvudförslaget innebär att behålla fängelseförbudet men att inskränka det till vissa personer. Det är här begreppen kommer in. Det betyder egentligen inte så mycket mer än den text som kommer att stå i lagen. Det handlar om att personen inte hade förmåga att förstå gärningens innebörd eller kunde styra sitt handlande.</textBlock>
    <textBlock id="i-0ba92cfc23575431">Den senare gruppen anses i departementspromemorian vara betydligt mindre än den förra gruppen. Om man tittar på det siffermässigt är det en fjärdedel av dem som varje år överlämnas till rättspsykiatrisk vård.</textBlock>
    <textBlock id="i-5f43d8d59b60a38a">I lagförslaget finns egentligen ingen stor skillnad i sak när det gäller hur man uttrycker sig, i varje fall inte för en lekman. Gränsdragningsproblematiken består men har flyttats fram.</textBlock>
    <textBlock id="i-d25334234fab75e2">Det juridiska begreppet allvarlig psykisk störning ersätts av begreppet inte hade förmåga att förstå gärningens innebörd eller kunde styra sitt handlande. Det är således en gränsförflyttning och egentligen också en gradskillnad.</textBlock>
    <textBlock id="i-3d5a403ac5223a56">Man föreslår att andra påföljder än fängelse i första hand bör väljas när brottet begås under inverkan av allvarlig psykisk störning. Samtidigt föreslår man inte att straffvärdesprincipen ska ges en lika stor roll som enligt Psykansvarskommitténs förslag.</textBlock>
    <textBlock id="i-6c1dc4a7043680e7">Det står i betänkandet att de praktiska konsekvenserna av förslaget räknat till antalet individer blir begränsat. I departementspromemorian står det att det på sin höjd kommer att vara några tiotal fall per år.</textBlock>
    <textBlock id="i-3198a3382e035159">Låt oss säga att domstolarnas praxis förutsägs på detta korrekta och vetenskapliga sätt. Något tiotal individer som med dagens ordning hade överlämnats till rättspsykiatrisk vård kommer i framtiden att dömas till fängelse om lagförslaget förverkligas. Förslaget kan då tyckas vara av marginell betydelse. Det rör ju inte så många människor. Vilka synpunkter kan man egentligen ha på att ytterligare några tiotal individer ska dömas till fängelse i stället för till vård?</textBlock>
    <textBlock id="i-f4e93608b78d77cb">Fru talman! En annan öppen fråga som jag är bekymrad över och som också borde bekymra de borgerliga ledamöterna är frågan om psykiskt störda lagöverträdare i dag får en skälig behandling och en dräglig tillvaro på Kriminalvårdens anstalter. Det är egentligen mycket mer än dessa ordlekar eller den gradskillnad som nu finns i betänkandet.</textBlock>
    <textBlock id="i-8bcf26f3069ea43a">Är det så viktigt att dessa få personer som är psykiskt störda på grund av straffvärdesprincipen ska hamna i fängelse? Det handlar ändå om brottsoffrens upprättelse och att de ska känna att den som har begått detta fruktansvärda brott får något motsvarande. Det ska inte vara i lidande.</textBlock>
    <textBlock id="i-9dd3470c523788e7">Det handlar om att vi i samhället kan upprätthålla de principer som hanterar att ingen oskyldig ska dömas till påföljd. Samtidigt har vi också principen att ett offer ska kunna känna att personen som är förövare ska få den påföljd som vi har bestämt och som står i våra lagar.</textBlock>
    <textBlock id="i-fe2d727268bd6212">Just den balansen tycker jag att vi ruckar på när vi helt plötsligt tar ut en viktig princip ur en helhetslösning som Psykansvarskommittén kom med i utredningen. Jag tror att man i framtiden kommer att ångra sig. Därför har vi tillsammans med Vänsterpartiet valt att föreslå att riksdagen helt ska avslå förslaget.</textBlock>
    <textBlock id="i-221ef62635cdb473">Det finns i grunden en mycket större problematik. Det är den fråga som jag tidigare tog upp. Hur ser det ut i Kriminalvården i dag när det gäller personer som är psykiskt störda? Den problematiken finns uppenbarligen, och det hänvisas också till den i utredningen. Utan att lösa den tror jag att det är förhastat att i dag lyfta fram en del av utredningens förslag.</textBlock>
    <textBlock id="i-f6093fc348976b73">Jag yrkar än en gång bifall till reservation nr 1 och avslag på propositionen.</textBlock>
    <textBlock id="i-dfb20252c61a190d">Anf. 22 HENRIK VON SYDOW (m):</textBlock>
    <textBlock id="i-48a1090ff753f9ae">Fru talman! Det som riksdagen nu debatterar och senare ska besluta om är en begränsad men icke desto mindre viktig reform på straff- och påföljdsområdet.</textBlock>
    <textBlock id="i-c90290d871775831">Det är allmänt viktigt att vi har straff som uppfattas som rättvisa och rimliga. Vi vet också att det på Justitiedepartementet pågår ett arbete att se över och omvärdera straffskalorna och deras tillämpning. Det är förstås ett viktigt reformarbete för alliansregeringen.</textBlock>
    <textBlock id="i-0c460482afce6973">Syftet med det här förslaget är att täppa till en lucka i lagstiftningen och lösa upp det som mycket länge har varit ett rättsligt dilemma. I propositionen föreslås en reform av påföljdsregleringen för allvarligt psykiskt störda lagöverträdare.</textBlock>
    <textBlock id="i-b42a31e506a3699d">Syftet med reformen är att öka flexibiliteten i påföljdsbestämmelsen och därigenom skapa ett större utrymme för proportionalitetsbedömningar samtidigt som den enskildes behov av vård ska beaktas.</textBlock>
    <textBlock id="i-288c7fd50e36e5a2">Problemet som i dag föreligger och som nu löses upp är att det är svårt för våra domstolar att i vissa fall i vissa situationer åstadkomma en påföljd som står i rimlig proportion till brottet.</textBlock>
    <textBlock id="i-623937b3634b0f71">I dag är situationen sådan att den som har begått ett brott under en allvarlig psykisk störning men där störningen avtagit till rättegången inte kan dömas till rättspsykiatrisk vård och inte heller till fängelse.</textBlock>
    <textBlock id="i-e130c2f7e79ae96f">I dag är det så att om en person som vid tillfället för gärningen var psykiskt sjuk men som därefter vid tillfället för domstolens prövning behöver mycket ringa vård eller ingen vård alls kan konsekvensen bli att ingen påföljd alls kan utdömas.</textBlock>
    <textBlock id="i-7f0d011babbe1dd6">När det är fråga om väldigt allvarliga brott är det en orimlig konsekvens. Det är en konsekvens som står i strid med det allmänna rättsmedvetandet. Det riskerar att urholka tilliten till vårt rättssamhälle.</textBlock>
    <textBlock id="i-fe225f98d212f812">Vi har tidigare hört att det rör sig om få fall. Men när de uppmärksammas får de en stor spridning och uppmärksamhet och riskerar på så vis att urholka tilliten till vårt rättssamhälle.</textBlock>
    <textBlock id="i-2ed71d464a35a965">Vi vet också att detta är angeläget ur ett brottsofferperspektiv. Det handlar om upprättelsen för brottsoffret. Brottsoffret och brottsoffrets anhöriga kan vid mycket allvariga brott få leva med konsekvenserna i kanske resten av sina liv. Men de får se att konsekvensen för gärningsmannen inte blir ett år, en månad utan ingenting alls.</textBlock>
    <textBlock id="i-dbcd0b73780d7bfb">Fru talman! Nu ökar domstolens möjligheter att göra en prövning och helhetsbedömning där man når fram till det mest rimliga utfallet och hittar den mest rimliga påföljden.</textBlock>
    <textBlock id="i-fbc2d56487845380">Jag vill göra ett par klargöranden vad gäller den debatt som har förts hittills. Det är möjligen ett par övertoner i hur förslaget och reformen beskrivs. Förslaget innebär inte, som det ibland låtit i den allmänna debatten, att alla psykiskt sjuka som begår brott ska sättas i fängelse.</textBlock>
    <textBlock id="i-b0c3bdbb8b44e734">Det ska sägas, som det står i propositionen och som det betonas av utskottet, att i första hand ska en annan påföljd än fängelse dömas för psykiskt sjuka. Det krävs synnerliga skäl för att döma till fängelse. Det ska röra sig om allvarliga brott, högt straffvärde, och det ska saknas behov av psykiatrisk vård. Det är domstolen som har att göra den helhetsbedömningen.</textBlock>
    <textBlock id="i-5e42eff5d130db5e">De allra mest psykiskt störda ska inte heller i framtiden kunna dömas till fängelse. De som helt saknat förmågan att inse gärningens innebörd och som inte själva har orsakat den nedsatta förmågan genom eget intag av berusningsmedel ska heller inte dömas till fängelse.</textBlock>
    <textBlock id="i-89ed8d8adb9c750b">Herr talman! Efter de klargörandena skulle jag bara vilja uppehålla mig något kring oppositionens reservationer. Som debatten också har visat spretar oppositionen om inte åt alla håll, så i varje fall åt olika håll.</textBlock>
    <textBlock id="i-b8f2a785df7963df">Socialdemokraterna är möjligen något oklara och något okonkreta, men vad jag förstår vill man utsträcka förslagets omfattning, öppna för en ordning där man snabbt kan undanröja och snabbt kan ompröva det som varit domstolens beslut om rättspsykiatrisk vård.</textBlock>
    <textBlock id="i-d9f3315a911b9807">Vänstern och Miljöpartiet vill rakt av avslå förslaget om denna begränsade reform. Sådant ser samarbetet ut när det gäller detta. Så långt ifrån varandra står man i oppositionen på det här fältet. Det ska bli mycket intressant att se hur oppositionen formerar sig i andra frågor som kommer upp under mandatperioden på rättsområdet i justitieutskottets beredningsområde.</textBlock>
    <textBlock id="i-b73ce4b104841a72">Fru talman! Till sist vill jag återigen påminna om att det regeringen nu gör handlar om en begränsad reform som löser upp och knyter upp det som varit ett rättsligt dilemma. Man täpper till en lucka i lagen med det uttalade syftet att stärka tilltron till vårt rättsväsende, att vi ska få rättvisa och rimliga straff och också stärka brottsofferperspektivet i den här diskussionen.</textBlock>
  </contentBlock>
  <contentBlock page="0" id="i-0337dd26a4f73d24">
    <textBlock id="i-fc253daae704a0f0">I detta anförande instämde Anders Hansson (m).</textBlock>
    <textBlock id="i-bcab87d698b66bed">Anf. 23 KERSTIN HAGLÖ (s) replik:</textBlock>
    <textBlock id="i-80bdbcc579187d34">Fru talman! Den debatt som vi har i dag som Henrik von Sydow tycker spretar åt alla håll och kanter kanske just sätter fingret på det som den här debatten handlar om.</textBlock>
    <textBlock id="i-6e4362115abc502c">Det är en oerhört svår fråga. Det är oerhört svårt att över huvud taget förstå de gränsdragningarna. Men det vi socialdemokrater säger i våra reservationer är att vi saknar helheten i regeringens förslag.</textBlock>
    <textBlock id="i-75c47b535e47675d">De fall som gäller psykiskt störda lagöverträdare är säkert de svåraste fall som domstolarna har. De är säkert också de svåraste fallen för alla inblandade. Jag är inte säker på att det förslag som vi i dag fattar beslut om kommer att underlätta.</textBlock>
    <textBlock id="i-ad9960227bdf7621">Det är därför vi också vill att man tittar över lite andra frågor i det här. Då har vi bland annat lyft fram en fråga. Eftersom man kan dömas till fängelse om man har ett begränsat behov av vård kan det faktiskt kvarstå ett vårdbehov när man lämnar fängelset. Det är där vi undrar: Var finns broarna ut? Hur tänker Henrik von Sydow där? Vi vet ju att det i dag finns stora brister när det gäller psykiskt sjukas och funktionshindrades möjligheter till vård, omsorg, boende, rehabilitering och sysselsättning.</textBlock>
    <textBlock id="i-357fbe2815c2e489">Vi socialdemokrater har satsat. Vi har lagt fram förslag om en nationell handlingsplan för psykiatrin på 1,4 miljarder mer än regeringen. Ni väljer andra prioriteringar. Men jag vill ändå ställa frågan till Henrik von Sydow: Var finns broarna ut om det kvarstår ett vårdbehov när man lämnar fängelset? Det är en fråga som vi ställer i en av våra reservationer.</textBlock>
    <textBlock id="i-7a567a4d0fb706f9">Anf. 24 HENRIK VON SYDOW (m) replik:</textBlock>
    <textBlock id="i-9336b29f1af9cabc">Fru talman! Jag förstår inte riktigt hur Socialdemokraternas argumentation i reservationerna hänger ihop.</textBlock>
    <textBlock id="i-79115c8739c00827">Man säger att det är väldigt svåra bedömningar. Det kan vi hålla med om att det kommer att vara. Det propositionen ställer upp är tydliga rekvisit för domstolarna. Sedan är det domstolarna som ska göra den bedömningen. Det är domstolarna som är tränade just i att göra helhetsbedömningar, att väga in olika perspektiv. Det här är någonting som jag tycker att vi alla i Sveriges riksdag ska ha en stor respekt för, domstolarnas förmåga att skipa rättvisa.</textBlock>
    <textBlock id="i-18bbb0110b54130b">Vi ska ge dem rätt verktyg. De ska ha goda förutsättningar. De ska kunna göra breda bedömningar och ha möjligheter att utdöma påföljder som är just rättvisa och rimliga.</textBlock>
    <textBlock id="i-102a7f57d0647ce0">Samtidigt lägger Socialdemokraterna fram förslag om att man mycket snabbt efter att domstolen gjort sin bedömning ska ha en möjlighet till omprövning av domstolens beslut. Hur stärker detta tilltron till domstolarnas komplicerade bedömningar? Hur skapar det tilltro till rättssäkerheten om det som är domstolens ofta väl motiverade, väl övertänkta och redovisade beslut sedan snabbt ska kunna omprövas?</textBlock>
    <textBlock id="i-bee008e2b71b84d3">Det andra gäller att släppas från fängelse för tidigt. Propositionen är mycket tydlig på den punkten. Det är först om det inte finns något vårdbehov att tala om som det kan komma att bli aktuellt med fängelse. Men utgångspunkten är ju där att det ska vara ett mycket ringa eller inget vårdbehov alls.</textBlock>
    <textBlock id="i-cebc02be5b16d3ae">Anf. 25 KERSTIN HAGLÖ (s) replik:</textBlock>
    <textBlock id="i-8157178c08a81e25">Fru talman! Vi är helt överens, Henrik von Sydow, om att domstolarna är helt suveräna när det gäller att döma i de här frågorna, även om vi båda, tror jag, har stor respekt för att det är mycket svåra fall där man ska plocka in expertis med mera. Men jag tror inte att det här blir tydligare för domstolarna.</textBlock>
    <textBlock id="i-b82b6a0d2c739fac">Henrik von Sydow svarar inte på min fråga vad gäller broarna ut från fängelset om det kvarstår ett vårdbehov. Det är lätt att säga: Ja, men de som har ett vårdbehov ska inte dömas till fängelse.</textBlock>
    <textBlock id="i-2797cc4db6eb2ce1">Men i det förslag som ligger står det faktiskt att man, om man har ett begränsat behov av vård, också ska kunna dömas till fängelse. Det är därför vi har en reservation. Det är det vi ifrågasätter. Så är det ju.</textBlock>
    <textBlock id="i-b5f34a6104c9a0f2">Under min sista minut av min replik vill jag bara återkomma till att ni lägger fram en reform som kostar 60 miljoner och som ni inte har pengar till.</textBlock>
    <textBlock id="i-bf5a73c19bbe60f0">Moderaterna sade så sent som före valet att de skulle satsa över 1,5 miljarder mer på rättsväsendet än Socialdemokraterna. I stället står ni nu här och lägger fram en ny reform som kommer att innebära 60 miljoner mer. Det är en tydlig politisk vilja som ni har. Ni satsar mer på sänkta skatter åt dem som redan har det gott ställt för att några ska få leva i ovanförskap. Då tittar ni inte på välfärden. Ni tittar inte på hur psykiatrin ser ut den behöver utvecklas och stärkas. Ni ser inte helheten i detta. Ni ser detta lagförslag. Men var finns pengarna till psykiatrin?</textBlock>
    <textBlock id="i-66dc58be5857f2ed">Anf. 26 HENRIK VON SYDOW (m) replik:</textBlock>
    <textBlock id="i-8689b7ba747ea869">Fru talman! Det här bedömdes tidigare som svåra frågor, svåra diskussioner och viktiga politiska beslut om straff- och påföljdsreformer. Detta gör då Socialdemokraterna till en budgetdebatt.</textBlock>
    <textBlock id="i-767662710e95e215">Vi kan gärna ta en budgetdebatt. Vi kan gärna ta en budgetdebatt också om det du pratar om i ditt inlägg, att skapa broar ut från fängelset, broar ut från Kriminalvården.</textBlock>
    <textBlock id="i-df95ae6d89ac0fa3">Tittar vi på det som är Socialdemokraternas skuggbudget ser vi att det är tydligt vilka satsningar ni föreslår och också vilka besparingar ni vill göra.</textBlock>
    <textBlock id="i-c70daa69781e6485">Socialdemokraterna föreslår besparing på Kriminalvården på 80 miljoner det här året, på 50 miljoner nästa år, och 2010 vill man spara 30 miljoner ytterligare på Kriminalvården. Det är så det ser ut.</textBlock>
    <textBlock id="i-6aad9bf79731e8e3">Nu har förre justitieministern Thomas Bodström också varit ute i diskussionen och sagt att man ska ta pengar från poliserna, där vi har gjort våra satsningar för att få ut fler poliser för att öka rättssäkerheten och öka rättstryggheten. Där vill Socialdemokraterna nu göra snabba besparingar på ett sätt som inte verkar särskilt övervägt.</textBlock>
    <textBlock id="i-215ae2fad4a7dfee">Vi kan ta den budgetdiskussionen, den budgetdebatten, men när det gäller att Kriminalvården ska ha goda förutsättningar för att lösa det här så har den det i dag. Både Socialdemokraterna och Vänsterpartiet har en splittrad bild av hur omfattande de här kostnaderna kommer att vara och hur många människor det berör, inte bara i reformförslagen utan också i verklighetsbeskrivningen. Det är ingen tvekan om att det är Socialdemokraterna som på det här området i sin skuggbudget lägger direkta besparingsförslag när det gäller Kriminalvården.</textBlock>
    <textBlock id="i-22ef61dfc460cf05">Anf. 27 ALICE ÅSTRÖM (v) replik:</textBlock>
    <textBlock id="i-8511bdcb17993f90">Fru talman! Det var väldigt tydligt i anförandet på vilka grunder man lägger det här förslaget. Man säger att påföljden ska vara i rimlig proportion till brottet. Man vill täppa till en lucka. Med de uppmärksammade fallen riskerar man att urholka allmänhetens rättsmedvetande om man inte kan utdöma någon påföljd som är i rimlig proportion till brottet. Det är också utifrån ett brottsofferperspektiv, om man har blivit utsatt för ett fruktansvärt brott som kan leda till att någon i familjen inte finns längre. Det är grunderna till det här.</textBlock>
    <textBlock id="i-771f1abb24ba9eb5">Det är just det som vi ser som problematiskt. Här gör man ett val. Man väljer att hellre säga att man följer den allmänna opinionen, att man är oroad för att det allmännas rättsmedvetande ska urholkas i fall man låter den här gruppen allvarligt psykiskt störda komma undan något slags påföljd. Det är det som är premisserna för det.</textBlock>
    <textBlock id="i-0b8b93d802a255ba">Det handlar om ett starkt begränsat antal. Det kommer inte att gälla alla allvarligt psykiskt störda. Det är vi klart medvetna om. De kommer att tillhöra den här lilla gruppen. Men den här lilla gruppen är man beredd att offra för att man ska möta det här, i stället för att vi som politiker vågar ta den diskussionen att livet inte alltid är så lätt.</textBlock>
    <textBlock id="i-6932e4a1a464f98f">Det kommer att finnas tillfällen när människor som inte kan ta fullt ansvar för sina handlingar begår hemska handlingar, men som stat och samhälle måste vi ha modet att säga att vi inte kan straffa dem på samma sätt som om de kunde ta fullt ansvar. Men det är det som har väglett regeringen.</textBlock>
    <textBlock id="i-76f457cdf7d4d8dc">Anf. 28 HENRIK VON SYDOW (m) replik:</textBlock>
    <textBlock id="i-549a6c2c6cdccd96">Fru talman! Jag vill gärna säga att jag uppskattade Alice Åströms inlägg tidigare. Det fanns en uppriktighet i det som möjligen inte alltid förekom i debatten tidigare.</textBlock>
    <textBlock id="i-3fead36a371d6e8e">Det perspektiv som dock Alice Åström inte tog upp är ett perspektiv som måste vara centralt också i den här diskussionen. Alice Åström uppehöll sig mycket vid just gärningsmannens perspektiv på detta. Jag tror att vi också måste diskutera brottsofferperspektivet i den här frågan.</textBlock>
    <textBlock id="i-7046457b5e330f15">Pratar vi om ett rimligt påföljdssystem, om rimliga straff kan vi inte bortse från brottsoffrets och brottsoffrets anhörigas behov av upprättelse i detta. Brottsoffren och brottsoffrens anhöriga kan vid väldigt grova brott ha att leva med brottet under resten av sitt liv, medan gärningsmannen kommer i en situation där påföljden inte blir ett år, inte en månad, ingenting alls.</textBlock>
    <textBlock id="i-8e03c9765c4b7564">Det är klart, herr talman, att detta för dem som är anhöriga, för dem som berörs av brottsofferperspektivet, reducerar och urholkar tilltron till våra straff, våra påföljder och vårt rättsmedvetande. Det var perspektiv som Alice Åström inte nämnde, inte upprätthöll sig vid i sitt annars uppriktiga anförande. Men det är ett perspektiv som också är helt centralt i den här diskussionen.</textBlock>
    <textBlock id="i-8c3f2447eec542a8">Anf. 29 ALICE ÅSTRÖM (v) replik:</textBlock>
    <textBlock id="i-ad37e3471d8dc03a">Herr talman! Det är väldigt viktigt att också se brottsofferperspektivet och möta brottsoffren. Men jag tror inte att lösningen på det här är att använda sig av straffsystemet. Jag tror att vi måste våga vara ärliga och säga att i vissa fall går inte det.</textBlock>
    <textBlock id="i-699fcb05828ef388">Det finns ett annat perspektiv. Man ska oftast inte vara personlig i debatter, men jag har levt med en nära anhörig som har varit psykiskt sjuk under hela min uppväxt. Så jag har sett mycket av psykiatrin. Där finns det också offer när det handlar om hur man ska kunna hjälpa de här människorna. När det gäller skillnaden mellan att vara väldigt sjuk och inte ta sin medicin eller snabbt medicinera och faktiskt inte ha något vårdbehov över huvud taget när man medicinerar är det i psykiatrin en väldigt svår balansgång.</textBlock>
    <textBlock id="i-dc17ba7cb1cdfc0b">Jag är fortfarande upprörd över att man använder sig av straffsystemet när det gäller den här svåra gruppen. Ofta låter det som att det inte blir några påföljder eller att man om man döms till rättspsykiatri kommer ut för tidigt för att man har för litet vårdbehov.</textBlock>
    <textBlock id="i-399a60dca7a80ea6">De flesta som döms till rättspsykiatrin hade varit ute mycket tidigare om de hade dömts till ett fängelsestraff. Det hör man aldrig i debatten. Det finns folk som döms till rättspsykiatrisk vård i dag som hade fått ett fängelsestraff på sex månader men som befinner sig inom rättspsykiatrin i fem år, i sju år, i tio år, för att det är just vårdbehovet som är det grundläggande.</textBlock>
    <textBlock id="i-6a8ad112d7670b77">Dem pratar vi inte om. Vi ska möta dem som inte har det tunga vårdbehovet vid just det tillfället eller inte har det långvariga vårdbehovet och där vi faktiskt kan hjälpa människor. Dem måste vi komma åt på något sätt. Jag tycker att det är ett orimligt förhållningssätt.</textBlock>
    <textBlock id="i-9e6fd84c636ede7f">Anf. 30 HENRIK VON SYDOW (m) replik:</textBlock>
    <textBlock id="i-52d78e1a4ca938ab">Herr talman! I den diskussionen är det viktigt, för att ge diskussionen rättvisa, att peka på att rättspsykiatrisk vård ibland, vid vissa tillfällen, kan komma att pågå en kortare tid än ett fängelsestraff. Jag vill också i denna diskussion påminna om det arbete som nu bedrivs på Justitiedepartementet för att skärpa tillämpningen av straffskalorna för grova våldsbrott.</textBlock>
    <textBlock id="i-75b9392f2449c935">När det gäller personliga historier och egna exempel kan vi på ett sätt känna oss trygga här att det inte är vi här inne som ska vara domstol. Det vi gör är att ge tydliga rekvisit till våra domstolar. Vi ger dem möjligheten att vid synnerliga skäl, när det är fråga om väldigt grova brott, utdöma fängelse när inget vårdbehov föreligger.</textBlock>
    <textBlock id="i-fffd18055cafeb55">Det är svåra beslut, men de som är mest lämpade, herr talman, att fatta de besluten och är vana att göra de bedömningarna är våra domstolar. Det är inte här inne, det är inte här som sådana beslut fattas. Vi sätter upp rekvisiten. Det är domstolen som gör bedömningen. Jag litar på att våra domstolar kan fatta väl avvägda beslut.</textBlock>
    <textBlock id="i-9d926d502ca5d224">Anf. 31 MEHMET KAPLAN (mp) replik:</textBlock>
    <textBlock id="i-9656b23b05b72ba2">Herr talman! Miljöpartiet tycker att bedömningar av om en person ska överlämnas till rättspsykiatrisk vård eller inte ska utgå från vårdbehovet. På det sätt som lagstiftningen anger i dag är det också det som är grunden.</textBlock>
    <textBlock id="i-1940642444f2d310">Att personen varken döms till fängelse eller till rättspsykiatrisk vård beskrivs av Henrik von Sydow som en lucka i lagen. Det har dock varit ett medvetet beslut av riksdagen och framgår av gällande lagtext.</textBlock>
    <textBlock id="i-9d70780e952d5f49">Vi anser att det är oproblematiskt att en person som inte kan ta ansvar för sina handlingar inte döms till straffrättsligt ansvar. Det är också självklart att den som inte behöver rättspsykiatrisk vård inte heller ska genomgå sådan. Därmed anser vi att gällande ordning är en rationell ordning, och om man ska göra några förändringar i den måste man se till helheten, vilket också har framgått i utredningen.</textBlock>
    <textBlock id="i-de35f09326e2f359">Frågan som jag däremot inte har fått något svar på är: Får psykiskt störda lagöverträdare en skälig behandling och en dräglig tillvaro på Kriminalvårdens anstalter i dag? Självklart är det brottsoffren och de anhöriga som måste vara i fokus, och det framgår i lagen och i den text som riksdagen tidigare har beslutat om att detta är prioriterat, men vi måste också hantera dem som begår brotten och som har ett vårdbehov. Jag ser tyvärr inte denna koppling, och när Henrik von Sydow just tar upp att det skulle vara en lucka i lagen blir det ännu svårare för mig att se den kopplingen.</textBlock>
    <textBlock id="i-7f9a14d715ee2917">Anf. 32 HENRIK VON SYDOW (m) replik:</textBlock>
    <textBlock id="i-7f81fb4e9132909a">Herr talman! Det är här åsikterna går isär mellan oss och Miljöpartiet. Mehmet Kaplan säger att det är ett medvetet beslut av riksdagen att det ska vara så och att det därför inte föreligger någon lucka i lagstiftningen. Vi måste fråga oss: Är den ordning vi har i dag rimlig? Är de utfall som blir med nuvarande lagstiftning rimliga?</textBlock>
    <textBlock id="i-d0e380dcbd40531d">Vår bedömning är att det inte är rimligt att de som begått ett brott under en allvarlig psykisk störning, men där störningen avtagit till rättegången, inte kan dömas vare sig till rättspsykiatrisk vård eller till fängelse. Detta är inte ett rimligt utfall. I vissa situationer ska domstolen ha möjlighet att också döma till ett fängelsestraff utifrån att värna respekten för rättssamhället och också utifrån ett brottsofferperspektiv.</textBlock>
    <textBlock id="i-42830ed0844b6f32">Dagens ordning är inte rimlig. Vi har ett rättsligt dilemma. Det är en lucka i vår lagstiftning. Domstolarna har i dag inte möjlighet att skipa rättvisa på ett bra och rimligt sätt. Det är vår bedömning. Här skiljer vi och Miljöpartiet uppenbarligen oss åt.</textBlock>
    <textBlock id="i-0b524cb0b371e1c2">Vad gäller behandlingen av psykiskt sjuka i Kriminalvården har utskottet tidigare fått föredraget för sig att framstegen inom Kriminalvården vad gäller program och behandling har varit stora. Kvaliteten har förstärkts i Kriminalvården. Möjligheterna till behandling där har blivit väsentligt mycket bättre.</textBlock>
    <textBlock id="i-d0070a634a3089b1">Vi ska förstås arbeta för och fortsätta bland annat med goda resurser till Kriminalvården så att kvaliteten kan bli ännu högre. Jag vill bara här notera att det har gjorts stora framsteg i Kriminalvården.</textBlock>
    <textBlock id="i-a3ae0b1ab2956557">Anf. 33 MEHMET KAPLAN (mp) replik:</textBlock>
    <textBlock id="i-040e3e122c32618f">Herr talman! Jag har fått svar på min fråga men har en annan fråga till Henrik von Sydow.</textBlock>
    <textBlock id="i-fbb297ba168bcbb5">Henrik von Sydow nämnde tidigare just de uppmärksammade fallen, och jag tycker att han är farligt ute när det gäller hanteringen av hur vi ska gå till väga när det gäller lagstiftning. Vi som lagstiftare, om några, har en skyldighet att se till helheten.</textBlock>
    <textBlock id="i-f4e4dee8eb1f4f9c">Ibland riktas anklagelser orättfärdigt, tycker jag mot domstolar att de skulle påverkas av opinion eller medier. En sådan anklagelse mot oss lagstiftare vore förödande för det demokratiska systemet. Vi ska inte se till uppmärksammade fall och utgå från det och ta beslut om lagar som kommer att gälla i flera år framöver där enskilda individer inte till gagn för någon, inte ens till gagn för brottsoffer och deras anhöriga, råkar illa ut på grund av att vi lyssnar på och ser till och tar i beaktande de uppmärksammade fallen.</textBlock>
    <textBlock id="i-53bf6b880a247725">Jag tycker att Moderaterna som regeringsparti och som den största parten i detta fyrpartisamarbete har ett ansvar att inte ta i beaktande just uppmärksammade fall utan att se till helheten. Jag är också bekymrad över att det tidigare har framförts att uppmärksammade fall skulle vara särskilt viktiga. Jag tycker inte det i ett rättssamhälle där rättssäkerheten måste sättas i främsta ledet.</textBlock>
    <textBlock id="i-2cb8dec56dfa2a07">Anf. 34 HENRIK VON SYDOW (m) replik:</textBlock>
    <textBlock id="i-1a024301f52f418a">Herr talman! Mehmet Kaplan säger att vi har en skyldighet att se till helheten. Det är förstås helt korrekt. Vi har också en skyldighet att värna tilliten till vårt rättssamhälle.</textBlock>
    <textBlock id="i-d13cfa04e10b4904">Att man pratar om uppmärksammade fall beror på att de får en stor spridning, blir debatterade och kommenterade och står som exempel för vårt rättssamhälle. Jag tror att de största riskerna för att tilliten till vårt rättssamhälle skadas finns i brottsofferkretsen, hos brottsoffrens anhöriga, i de fall när man känner att konsekvensen av och reaktionen på ett mycket allvarligt brott blir ingenting alls vare sig rättspsykiatrisk vård eller fängelsestraff. Ingenting alls.</textBlock>
    <textBlock id="i-417de0c37c126ec7">Då har jag förståelse för att tilliten och tilltron till rättssamhället sätts på prov, urholkas, skadas, inflateras. Och det är just i dessa situationer som vi med det här förslaget ger möjlighet till domstolarna att med sina breda bedömningar kunna göra överväganden och fatta beslut som på alla sätt fungerar så att straffen är rättvisa och rimliga och som på det sättet också stärker tilliten och tilltron till vårt rättssamhälle.</textBlock>
    <textBlock id="i-1a112ee891325303">Den största urholkningen sker alltså när brottsoffret och brottsoffrets anhöriga känner att samhället inte gör någonting. Man får leva med brottet resten av sitt liv, men konsekvenserna för gärningsmannen blir inga alls. Inte ett år, inte en månad, utan just inga alls. Då tror jag att det finns en risk för att tilltron till vårt rättssamhälle urholkas.</textBlock>
    <textBlock id="i-fde9d584717befca">Anf. 35 KARIN NILSSON (c):</textBlock>
    <textBlock id="i-5f24fa79e7af1be9">Herr talman! Sverige ska vara ett land där alla känner sig trygga. För att åstadkomma detta krävs åtgärder inom flera områden. Det handlar om att förebygga, upptäcka och utreda brott, men det handlar också om att på ett rättssäkert och effektivt sätt lagföra brott.</textBlock>
    <textBlock id="i-60925b6bc60d3a0f">Alliansregeringen vill reformera påföljdssystemet för att säkerställa att proportionaliteten mellan olika påföljder är rimliga och relevanta. Vi vill åstadkomma ett påföljdssystem som stärker både rättssäkerheten och rättstryggheten. En sådan reform kan leda till såväl strängare som mildare påföljder samt införande av andra påföljder för vissa brott. Den begränsade reform som behandlas i dag är ett led i denna översyn av påföljder.</textBlock>
    <textBlock id="i-c256b0d4f6b30660">Nuvarande lagstiftning är utformad så att den i vissa fall leder till otillfredsställande resultat. Det finns behov av att reformera lagstiftningen i en riktning som motverkar detta och tillgodoser intresset av en i förhållande till brottet tillräcklig reaktion, även när brottet har begåtts under påverkan av en allvarlig psykisk störning.</textBlock>
    <textBlock id="i-0fa8baefcdf0fd76">Herr talman! Kriminalvårdens viktigaste mål är att antalet återfall i brott ska minska. Verksamheten ska värna en human människosyn och präglas av respekten för den enskildes integritet och rättssäkerhet.</textBlock>
    <textBlock id="i-3981a4e77918ddcb">Ett annat mål för Kriminalvården är att bidra till en ökad trygghet i samhället. Alliansregeringen och Centerpartiet ser att man för att uppnå detta måste ställa ökade krav på en förbättrad psykiatrisk vård inom Kriminalvården. Det ska vara en kvalitativ vård med utgångspunkt från den enskilda individens behov. Det handlar om att på ett effektivt sätt använda den tid de intagna tillbringar på anstalt. En viktig uppgift för Kriminalvården är att förbereda för och motivera de intagna till en framtid utan kriminalitet.</textBlock>
    <textBlock id="i-cb591155b7f94540">Kriminalvården ska inte och får inte ses som en förvaring. Avsaknad av relevant och kvalitativ behandling kan i värsta fall leda till att de intagna när de kommer tillbaka till samhället begår nya och kanske till och med grövre brott.</textBlock>
    <textBlock id="i-47872df481914765">Herr talman! Regeringen föreslår i propositionen en begränsad reform av påföljdsregleringen för allvarligt psykiskt störda lagöverträdare. Som tidigare sagts här i dag är syftet med reformen att öka flexibiliteten vid påföljdsbestämningen och därigenom kunna skapa ett större utrymme för proportionalitetsbedömning i förhållande till i dag, samtidigt som den enskildes behov av vård ska beaktas.</textBlock>
    <textBlock id="i-19906dd3cf157280">Det nuvarande förbudet mot att döma den som har begått en brottslig gärning under påverkan av en allvarlig psykisk störning till fängelse ändras i förslaget till en presumtion för att annan påföljd än fängelse bör väljas, det vill säga en psykiskt störd lagöverträdare ska i första hand dömas till något annat än fängelse. Fängelse får bara väljas som påföljd om det föreligger synnerliga skäl.</textBlock>
    <textBlock id="i-e1e6c436cf854ceb">Det ligger såväl i den enskildes som i samhällets intresse att den som lider av en allvarlig psykisk störning får tillgång till adekvat och kvalitativ vård. Ett undantag mot att välja fängelse som påföljd för de mest psykiskt störda lagöverträdarna införs också i lagtexten. Det handlar här om lagöverträdare vars verklighetsuppfattning vid gärningstillfället till följd av en allvarlig psykisk störning varit så nedsatt att det kan ifrågasättas om det utifrån skuldprincipen är rimligt att över huvud taget döma till påföljd. En otillräknelig som begår brott kan alltså inte dömas till fängelse. Vid valet av påföljd ska fästas särskilt avseende vid om den tilltalade vid domstolstillfället har behov av vård för sin störning.</textBlock>
    <textBlock id="i-173ccca210cf718d">Fängelse får alltså endast väljas som påföljd om det föreligger synnerliga skäl, det vill säga regleringen ska tillämpas restriktivt och genom en sammanvägning av samtliga delar. Av lagtexten ska det specifikt framgå vilka hänsyn rätten ska beakta i sådana fall. Och rätten ska beakta gärningens straffvärde, gärningsmannens vårdbehov, om gärningsmannen själv vållat sitt tillstånd samt omständigheterna i övrigt.</textBlock>
    <textBlock id="i-fd622b8c44565ea6">När det gäller gärningsmannens vårdbehov ska särskild hänsyn tas till valet av påföljd om den tilltalade vid domtillfället har behov av vård för sin störning, inte minst för att hans eller hennes rätt till hälsa ska kunna tillgodoses. I de fall gärningsmannen vid domtillfället fortfarande har kvar ett visst vårdbehov men detta är begränsat bör ett sådant behov även kunna tillgodoses genom kvalitativ behandling vid anstalt.</textBlock>
    <textBlock id="i-9a08bd883b76d00d">Herr talman! Som en följd av dessa förändringar föreslås vissa ändringar i bestämmelserna om när domstolen ska kunna begära rättspsykiatrisk undersökning samt syftet med dessa. Enligt förslaget ska rätten få besluta att en rättspsykiatrisk undersökning ska omfatta även frågan om den misstänkte till följd av en allvarlig psykisk störning har saknat förmåga att inse gärningens innebörd eller att anpassa sitt handlande efter en sådan insikt.</textBlock>
    <textBlock id="i-f04350b11e8f2b3a">Rätten får också besluta att undersökning ska omfatta frågan om den misstänkte i anslutning till brottet själv genom rus eller på något annat liknande sätt har vållat ett sådant tillstånd. Denna utökade möjlighet för domstolen att begära ett rättspsykiatriskt utlåtande är av stor vikt för att domstolen ska kunna göra korrekta och rättssäkra bedömningar i de enskilda fallen och på så sätt välja rätt påföljd. De är också en bra grund för att domstolarna ska få en enhetlighet i tillämpningen.</textBlock>
    <textBlock id="i-14c2d52ae3c8bb8d">Herr talman! När det gäller frågan om möjlighet till omprövning hänvisar jag till utskottets betänkande. Jag vill särskilt ur det framhålla att våra grundläggande principer ska fortsätta att gälla, att en lagakraftvunnen dom ska stå fast. I annat fall riskerar vi att bygga ett system där såväl gärningsmannen som samhället får bristande förtroende för domstolarnas verksamhet. Den enskildes rättssäkerhet riskerar också med ett sådant system att äventyras.</textBlock>
    <textBlock id="i-dc7780d99ff05d7c">Utifrån detta yrkar jag bifall till det förslag regeringen lyft fram i propositionen.</textBlock>
    <textBlock id="i-d4c21d86cce64f1e">Sedan vill jag också kommentera det anförande som Kerstin Haglö, Socialdemokraterna, inledde med.</textBlock>
    <textBlock id="i-d9c3b8b01b25ba9a">Ärendet har sin bakgrund i utredningar sedan 1999. Det är alltså sju och ett halvt år av s-styre. Detta är Kerstin Haglö stolt över. I underlag som vi har haft i det här ärendet tidigare år har det visat sig att tre utredningar har avlöst varandra, och alla har kommit fram till samma sak. Likväl har vi inte nått ett beslut förrän i dag. Det är väl i så fall tur att vi faktiskt har bytt regering och äntligen kommit fram till ett beslut i den här frågan. Sedan ser kanske beslutet inte ut exakt som Socialdemokraterna ville ha det, men man har faktiskt haft möjlighet att forma det under de år man hade regeringsmakten.</textBlock>
    <textBlock id="i-559f019ea7bc1b55">Dessutom kommenterade Kerstin Haglö budgeten. Budgeten är inte det ärende vi egentligen behandlar i dag. Men Kerstin Haglö tog också upp att Kriminalvårdens generaldirektör Lars Nylén har gått ut i medierna och krävt 2 miljarder i extra anslag endast ett par veckor efter att samme Lars Nylén faktiskt befann sig i justitieutskottets sessionssal och beskrev att verksamheten var i balans, att det fanns utrymme i fängelserna och att ekonomin såg ut att fungera.</textBlock>
    <textBlock id="i-082acad819d2c84f">Det känns extra anmärkningsvärt att Kerstin Haglö kan stå här och slå sig för bröstet och mena att budgeten har misskötts när de här pengarna inte finns, samtidigt som Socialdemokraterna har lagt fram en skuggbudget som ligger på 80 miljoner mindre än regeringens förslag, alltså inte 2 miljarder mer. Hade man varit så framsynt att man hade tillgodosett behovet hade jag kunnat förstå att man hade varit lite kaxig. Men i det här sammanhanget känns det inte som rimligt att ha den kaxigheten.</textBlock>
    <textBlock id="i-8decf54a77932add">Kriminalvården står inför väldigt stora investeringar. Det är vi medvetna om allihop. Det är fängelseutbyggnader på gång som det måste investeras i framöver. Men det kommer att behandlas i kommande budgetar.</textBlock>
  </contentBlock>
  <contentBlock page="0" id="i-aaf99090db5d7ddc">
    <textBlock id="i-4729be5721f7e26b">Anf. 36 KERSTIN HAGLÖ (s) replik:</textBlock>
    <textBlock id="i-a53278f084f197d1">Herr talman! Jag sade i mitt anförande och även i replikerna att det här är en komplex fråga både etiskt och lagstiftningstekniskt sett. Jag tror och hoppas att också Karin Nilsson har respekt för det.</textBlock>
    <textBlock id="i-496b6d01d8c0da46">Jag hoppas också att Karin Nilsson har respekt för och inte anklagar oss för att vi inledde en budgetdebatt. Vi socialdemokrater har nämligen en reservation som just tar upp att vi anser att regeringens bedömning vad avser kostnaderna för den här reformen är bristfälliga. Därför har vi också rätten att diskutera de 60 miljonerna som inte bara vi utan Kriminalvården själv säger att det här kommer att innebära, eftersom det ändå står i det förslaget som i dag ligger på vårt bord att man kan döma till fängelse om det finns ett begränsat behov av vård. Kriminalvården säger att det här kommer att bli en nytillkommen grupp och att det finns behov av extrainsatser. Det krävs också särskilda resurser. Detta har man då räknat ut ska vara 60 miljoner.</textBlock>
    <textBlock id="i-60760b3cfd911a55">Jag kan ställa samma frågor till Karin Nilsson som jag ställde till Henrik von Sydow och inte fick något svar på. Hur ser ni på situationen om man har kvarstående vårdbehov när man lämnar fängelset? Hur ser det ut när man kommer ut genom dörren från fängelset? Vilket stöd och vilken hjälp ges till dessa psykiskt störda lagöverträdare? Vilka förslag har den borgerliga regeringen lagt fram vad gäller psykiatrin?</textBlock>
    <textBlock id="i-0c44e003e727ee30">Anf. 37 KARIN NILSSON (c) replik:</textBlock>
    <textBlock id="i-e17f21be9e801608">Herr talman! Att frågan är av komplex natur och komplex även när det gäller det lagtekniska instämmer jag givetvis med Kerstin Haglö i. Att frågan också innebär mer pengar och att ett belopp är framräknat måste vi också ta ställning till givetvis.</textBlock>
    <textBlock id="i-94971ff86430832e">Det finns inte med i någon budget i dag. Men det betyder ju inte att Socialdemokraterna har möjlighet att påstå att minus 80 miljoner skulle hjälpa till i några andra sammanhang där man från Kriminalvårdens verksamhet vill äska ytterligare 60 miljoner. Mellan 60 miljoner och 2 miljarder är det också en otrolig skillnad.</textBlock>
    <textBlock id="i-217c1a702c2552ca">Jag känner att frågan är i obalans när man bollar med siffror i antal miljoner eller miljarder. Den frågan måste vi givetvis ha ett samtal om när det gäller budgetar framöver, också när det gäller tilläggsbudgetar. Är detta en fråga som kräver nya medel får vi också titta över det i samband med tilläggsbudget, liksom om frågan har en inverkan på innevarande budgetår.</textBlock>
    <textBlock id="i-f5529e01aad71d08">Hur ser det ut inom alliansen när det gäller psykiatrivården? Jag vet att där tillförs medel för satsningar. Jag blir förvånad när man står här och säger att vi skär ned mycket inom psykiatrin. Jag kan inte heller där instämma med Kerstin Haglö om att det påståendet kan vara riktigt.</textBlock>
    <textBlock id="i-1e26856601fadb9a">Sedan var det frågan om eftervården. Vi har sagt att de som ska omfattas av beslutet ska ha ett minimerat behov av psykiatrisk vård för att den ska kunna fullföljas i fängelse.</textBlock>
    <textBlock id="i-a90de3ec7dac55ef">Anf. 38 KERSTIN HAGLÖ (s) replik:</textBlock>
    <textBlock id="i-44306f1c7d90b7f0">Herr talman! Karin Nilsson talar om obalans. Jag säger att det är obalans i hela budgeten vad gäller rättsväsendet. Jag får inte heller något svar på vad som över huvud taget ska hända psykiatrin. Man måste orka lyfta blicken och titta lite vidare på denna fråga. Vi måste också titta på vad vi gör för satsningar på psykiatrin, hur vi vill utveckla psykiatrin. Jag vill att Karin Nilsson går hem och läser på. Ni har faktiskt minskat resurserna till psykiatrin för 2008. Det är inget påstående, utan det är en sanning som finns på papper. Det kan Karin Nilsson ägna sig åt att titta på framöver.</textBlock>
    <textBlock id="i-34432bc64ff566cf">Vi socialdemokrater tycker att vården och omsorgen av personer med psykisk sjukdom behöver utvecklas och förstärkas. Det är därför vi har lagt fram den nationella handlingsplanen där vi ger 1,4 miljarder mer under tre år än vad Karin Nilsson och den borgerliga regeringen ger.</textBlock>
    <textBlock id="i-8c561b1a9fcf9733">Allt handlar om prioritet. Ni har valt att prioritera bort rättsväsendet, och ni har valt att prioritera bort välfärden. Ni satsar på helt andra frågor. Ni satsar på skattesänkningar för dem som redan har det gott ställt.</textBlock>
    <textBlock id="i-633da6c3cf7c02fb">Herr talman! Socialdemokraterna och jag hoppas, Karin Nilsson, att det här blir en begränsad reform av påföljdsregleringen av allvarligt störda lagöverträdare och att fängelse framöver kommer att dömas ut i fall som prövas mycket noggrant. Fängelse får inte dömas ut när den tilltalade till följd av sin allvarliga psykiska störning har saknat förmågan att inse gärningens innebörd eller att anpassa sitt handlande efter en sådan insikt.</textBlock>
    <textBlock id="i-9cbd9d375661480c">Anf. 39 KARIN NILSSON (c) replik:</textBlock>
    <textBlock id="i-1a9b07975421f351">Herr talman! Jag menar att det är en skillnad i relationerna mellan beloppen när man pratar om miljarder eller miljoner. Socialdemokraterna har inte heller några miljarder utan plockar snarare i sin skuggbudget bort 80 miljoner ur Kriminalvårdens budget. Kerstin Haglö skakar på huvudet, men det är faktiskt så.</textBlock>
    <textBlock id="i-01ef2a13d26f94ec">Psykiatrin är inte inom mitt kompetensområde, och jag vill gärna återkomma till frågan och se vad jag kan hitta där. Den information jag har fått visar att det ser annorlunda ut än vad Kerstin Haglö anser på området. Så är det på många områden. Jag ser också på prioriteringarna i Kriminalvården och över huvud taget i rättskedjan. Vi har olika syn på de budgetar vi har lagt fram och vilka effekter de får.</textBlock>
    <textBlock id="i-fea1b9e182fe86b9">Med mina ögon har Socialdemokraternas budget år från år varit rena bergochdalbanan. Ena året satsar man mer på polisen, och nästa år satsar man mindre på polisen. Ena året satsar man mer på Kriminalvården, och nästa år satsar man mindre. Detta år är det mindre, förra året mer. Socialdemokraternas budgetpolitik åker bergochdalbana. Därför har jag svårt att säga annat än att vi tydligen lever med skilda verklighetsuppfattningar. Det kan tydligen även gälla psykiatrin.</textBlock>
    <textBlock id="i-0593b234bb74f683">Anf. 40 ALICE ÅSTRÖM (v) replik:</textBlock>
    <textBlock id="i-7e482c96bb469cee">Herr talman! Det är framför allt två saker som Karin Nilsson har tagit upp i debatten som jag vill lyfta fram. De som eventuellt skulle kunna dömas till fängelse har ett minimerat behov av vård. Det är en sanning med stor modifikation. Jag sade i mitt anförande att nivån allvarlig psykisk störning är nivån för fängelseförbud. Personer med personlighetsstörningar, andra psykiska diagnoser och andra psykiatriska problem döms redan i dag till fängelse. Det här är ytterligare en kategori som är allvarligt psykiskt störd men som har ett minimerat vårdbehov utifrån den allvarliga psykiska störningen.</textBlock>
    <textBlock id="i-fa06c2aea5dc747f">Vi ser redan i dag att det råder ett oerhört tryck på Kriminalvården att ge psykiatrisk vård. Det skulle inte finnas om det fanns folk med ett minimerat vårdbehov som nu kan dömas. Det är viktigt att ha med det i debatten.</textBlock>
    <textBlock id="i-242137bf101b71a3">Varför har regeringen inte tagit till sig den remisskritik som har kommit från bland annat rättsläkare? De ska göra rättspsykiatriska undersökningar. De har pekat på vad som måste undersökas ytterligare i det liggande förslaget. Det är svårt att inom rättspsykiatrin göra denna gradering av den allvarliga psykiska störningen. Flera remissinstanser säger att det är ett svårt uppdrag att gradera den allvarliga psykiska störningen på det sätt som finns med i lagförslaget. Hur har alliansen tänkt? Man pratar om att domstolarna ska ha ett bra underlag, men till och med professionen säger att det är fruktansvärt svårt.</textBlock>
    <textBlock id="i-d36f9f1226309df3">Anf. 41 KARIN NILSSON (c) replik:</textBlock>
    <textBlock id="i-cebef0653fdf0af0">Herr talman! Just därför är jag glad att det är professionen som fattar beslutet. Det är i första hand så att dessa människor inte ska dömas till fängelse. Vid synnerliga skäl finns trots allt möjligheten. Där dessa synnerliga skäl finns måste det finnas en mängd bedömningar där också rättspsykiatriska undersökningar ingår. Kompetensen för bedömningen ska ha stor tyngd i beslutet om påföljd.</textBlock>
    <textBlock id="i-ec7e684abe5aa7f6">Den sakkunskap som har yttrat sig i remissrundan har också möjlighet att slutligen påverka de beslut som fattas i domstolarna.</textBlock>
    <textBlock id="i-fbff43f5a789d312">Anf. 42 ALICE ÅSTRÖM (v) replik:</textBlock>
    <textBlock id="i-085419431aba82be">Herr talman! Jag måste ärligt erkänna att jag inte förstod detta. Professionen rättspsykiatrin säger att regeringen nu lägger ett uppdrag på professionen. Jag tror att det är fler än jag som har läst debattartiklarna skrivna av ledande rättspsykiatrer i Sverige. De gör många av de rättspsykiatriska bedömningarna. De säger att möjligheten att gradera den allvarliga psykiska störningen utifrån de kriterier lagförslaget innehåller huruvida man saknade förmåga exakt då eller att man kan anpassa sitt handlade efter en sådan insikt innebär att de först ska gradera upp till allvarlig psykisk störning och därefter göra en gradering och bedömning inom den nivån.</textBlock>
    <textBlock id="i-94ce1a8e27a4fd37">Professionen säger att detta är svårt att göra. Psykiatrin är inte den exakta vetenskapen där du kan sitta och mäta. De säger att det kommer att vara svårt att ge ett sådant underlag till domstolarna. Hur ska domstolen då få ett bra underlag för sin bedömning? Vad jag saknar i utskottets övervägande är ett resonemang i frågan. Där finns lagförslaget, men det finns inget resonemang om den framförda kritiken. Men det kommer jag nog inte att få.</textBlock>
    <textBlock id="i-e245ce7f1c834569">Jag har inte tagit upp frågan om Kriminalvården. Jag har inte tagit upp frågan eftersom vi har yrkat avslag på förslaget om behovet av vård. I dag är det ett faktum att det finns många människor i behov av psykiatrisk vård inom Kriminalvården. De kan i dag inte få det behovet tillgodosett. Ett av de stora problemen när det gäller ordningsstörningar och problem på anstalterna beror på att psykiskt sjuka människor placeras tillsammans med friska människor på samma avdelningar i ett slutet låst utrymme och det finns ingen möjlighet till behandling. Det skapar jätteproblem i dag. Nu blir det ytterligare en grupp, och det ges inga resurser för att bemöta gruppen.</textBlock>
    <textBlock id="i-0f7aadca4ed34a0b">Anf. 43 KARIN NILSSON (c) replik:</textBlock>
    <textBlock id="i-ae03ccc2850c0242">Herr talman! Vid den riktigt besvärliga situation som Alice Åström beskriver, där professionen har oerhört svårt att ta ställning, återstår påföljdsalternativet att döma till vård. Det här är i synnerliga, särskilda, specifika fall, och det ska vara möjligt för professionen att bedöma dem.</textBlock>
    <textBlock id="i-c7769b9256360212">Det betyder inte att man ska upphöra att döma till vård i de fall där man inte kan göra den här gränsdragningen och ser att man har möjlighet att känna trygghet i det beslut man har fattat. Det är på intet vis så att man upphör att döma till rättspsykiatrisk vård i stället.</textBlock>
    <textBlock id="i-0301e15b26248017">Anf. 44 CAMILLA LINDBERG (fp):</textBlock>
    <textBlock id="i-7b209ea42819dd67">Herr talman! Vem är psykiskt sjuk och vem är frisk? Hur lätt är det inte att tappa omdömet efter några nätter utan sömn, ett stort intag alkohol eller droger, framför allt om man har en latent psykisk störning?</textBlock>
    <textBlock id="i-7f830a06bdab133d">Kan man egentligen säga att någon som medvetet orsakar en annan människa lidande är frisk? Finns det någon frisk person som skulle dräpa ett barn eller slå sin fru gul och blå? Vad som är friskt eller inte slutar ofta i en gråskala, där ett antal har mer eller mindre inslag av olika typer av allvarliga psykiska störningar.</textBlock>
    <textBlock id="i-de3bd675d1526ea0">Med den här propositionen vill man framför allt skapa större utrymme för proportionalitetsbedömningar just därför att inget fall är det andra likt. Varje fall måste alltid behandlas unikt.</textBlock>
    <textBlock id="i-760c85ebfa0cad76">Herr talman! Det nuvarande fängelseförbudet när brott har begåtts under påverkan av allvarlig psykisk störning ändras till presumtion för att annan påföljd än fängelse ska väljas. Däremot kan den tilltalade dömas till fängelse om det finns synnerliga skäl, såsom att han saknar eller har ett begränsat behov av psykiatrisk vård, om han i anslutning till brottet själv har vållat sitt tillstånd genom rus eller på annat liknande sätt eller om brottet har ett högt straffvärde. Självklart måste omständigheterna i övrigt alltid beaktas.</textBlock>
    <textBlock id="i-209485da25e8e2ad">Det bör dock förtydligas att fängelseförbudet fortfarande gäller då den tilltalade till följd av en akut psykos inte insett konsekvenserna av sitt handlande vid gärningstillfället eller om den tilltalade är så pass sjuk att han inte inser följderna av sina handlingar.</textBlock>
    <textBlock id="i-68fc48af3256580a">Jag vill påpeka att de nya reformerna alltså kommer att gälla en ganska begränsad grupp. Det bör också poängteras att det är av yttersta vikt för såväl den tilltalade som samhället att den tilltalade får rätt vård om så behövs.</textBlock>
    <textBlock id="i-23ae8d19a782ba80">Psykiatriprogram finns och kommer att finnas även i framtiden inom Kriminalvården och inom frivården. Personligen vill jag dessutom lyfta upp frågan om fler psykologer och terapeuter inom Kriminalvården. Men det viktigaste av allt är trots allt att vi lyfter upp hela psykiatrifrågan, att vi så tidigt som möjligt kan hjälpa personer med psykiska störningar, självklart helst innan brott begås.</textBlock>
    <textBlock id="i-d8a8f6472d301df7">Vi inom Folkpartiet vill sätta fokus på bland annat skolhälsovården och att det behövs fler kuratorer som finns till för unga som mår dåligt. Men vi behöver även fler psykologer och psykiatrer runt om i landet. Ingen med en psykisk sjukdom ska behöva leva utan vård och hjälp.</textBlock>
    <textBlock id="i-6fd5c9ff2fe69c2f">Som många har nämnt tidigare är psykiatri väldigt komplicerat, och därför är det av yttersta vikt att rättspsykiatrin tillsammans med domstolarna, alltså de med den bredaste kompetensen, avgör vilka som på grund av psykisk störning har saknat förmåga att inse gärningens innebörd eller om den tilltalade genom rus själv vållat ett sådant tillstånd som utgör störningen.</textBlock>
    <textBlock id="i-af79708612c19b24">Herr talman! Vi i alliansen vill framhålla den straffrättsliga särregleringen för psykiskt störda lagöverträdare. Den är oerhört viktig. Man ska dessutom ha rätt till god vård. Att den tilltalade ska vara tillräknelig för att ett straffrättsligt ansvar ska kunna komma i fråga är vanligt i de flesta länder, och så även här. Den här propositionen står inte i strid med det tvärtom. Däremot insåg såväl Straffansvarskommittén som Psykansvarskommittén att behovet av reformer på detta område var och är stort.</textBlock>
    <textBlock id="i-f26ddcf237176a5b">Från regeringens sida anser man att många av de förslag som Psykansvarskommittén lade fram behöver fortsatt övervägande. De reformer som lyfts fram i den här propositionen syftar till att öka flexibiliteten i påföljdsbestämmelser och skapa större utrymme för proportionalitetsbedömningar samtidigt som den enskildes behov av vård alltid måste beaktas.</textBlock>
    <textBlock id="i-5ba31919f90a57b7">Herr talman! Med detta korta inlägg vill jag yrka bifall till propositionen och avslag på reservationerna.</textBlock>
  </contentBlock>
  <contentBlock page="0" id="i-d64824c58b1b4263">
    <textBlock id="i-e9559c5375c93a5f">I detta anförande instämde Ulrika Karlsson i Uppsala (m).</textBlock>
    <textBlock id="i-7ee92ceac32ffae0">Anf. 45 OTTO VON ARNOLD (kd):</textBlock>
    <textBlock id="i-7b3c22488b5867a6">Herr talman! Sedan urminnes tider har det alltid funnits psykiskt störda människor, och hur de ska behandlas har varit föremål för olika teorier. På något sätt har det alltid funnits en insikt om att det behövs någon form av särbehandling.</textBlock>
    <textBlock id="i-15d3b04f9d126206">Även i modernare tid har vi i Sverige haft ett par utredningar, SOU 2002:3 och Straffansvarsutredningen. De bedömer det hela, och det är grunden för hela diskussionen och kanske något som visar vad som ska komma framöver. Psykiatrin behöver givetvis reformer, och vi inom alliansen, speciellt Kristdemokraterna, satsar mycket pengar på en fungerande psykvård.</textBlock>
    <textBlock id="i-c29443eaea05b715">En viktig bit som har tagits upp i dag är att den lagstiftning som finns inte är problemfri. Den som begår ett brott under inflytande av en psykisk störning eller sinnesrörelse kan normalt dömas till rättspsykiatrisk vård. Han kan inte dömas till fängelse. Visar det sig sedan vid domtillfället att personen är frisk blir han frigiven utan påföljd. Det här är alltså något som i dag inte kan accepteras av lagstiftaren, av opinionen eller från brottsoffrens sida. Vi måste få en ändring av den här lagstiftningen.</textBlock>
    <textBlock id="i-37c121bf3f4db689">Det har också visat sig att man i rättspraxis har kommit fram till samma bedömning. Jag tänker på Flinkfallet i Falun. Det gör att den föreliggande lagstiftning som vi i dag diskuterar ska ge en bättre anpassad vård. Den ska framför allt också ge ett skydd för allmänheten.</textBlock>
    <textBlock id="i-03931a4e36bfd2ec">Att införa en ändring innebärande att det inte finns kvar ett fängelseförbud men att det finns en presumtion om att ha en annan vård än fängelse tycker vi är bra. Dock måste man vara väldigt restriktiv i den här bedömningen. Det ska vara ett högt straffvärde, och vad högt straffvärde är framgår ganska klart i rättspraxis. Det ska i princip saknas ett vårdbehov. Vårdbehovet ska bedömas av skickliga psykologer, och vi vet att det är ett komplicerat område där man ofta kommer fram till olika synpunkter. Men till syvende och sist är det våra självständiga domstolar som ska tolka vad rättspsykologerna kommer fram till.</textBlock>
    <textBlock id="i-603e7e894418c11b">Det är också viktigt att vid bedömningen titta på huruvida det är självförvållat eller inte. Om det är självförvållat och det finns ett direkt samband mellan brottet och ruset eller den omständighet man har försatt sig i bedöms det till nackdel för den som har begått brottet.</textBlock>
    <textBlock id="i-bb892813954cfe57">Men vad som inte har framkommit speciellt bra i den här debatten är att det måste finnas någon form av uppsåt. Jag tycker nog att det har varit lite löst i kanten, framför allt från oppositionen, när man har tittat på uppsåtet. Det ska alltid finnas uppsåt. Man gör ingen ändring av den innevarande lagstiftningen. Det är väldigt viktigt att påpeka detta.</textBlock>
    <textBlock id="i-037d7a5f4c4d7705">Det innebär att för att det över huvud taget ska bedömas som ett brott måste det finnas uppsåt eller grov oaktsamhet. Det blir givetvis föremål för bedömning om den allvarligt psykiskt sjuke vid tidpunkten för brottet kunde inse att han hade ett uppsåt. Det är en bedömning som domstolen har att göra. Om det inte fanns något uppsåt kan han heller inte dömas.</textBlock>
    <textBlock id="i-35b245107303e75b">Här tycker jag att åtminstone Vänsterpartiet har glidit lite i sina formuleringar. Man vill på ett vilseledande sätt påstå att det här är en stor förändring av vår lagstiftning. Så är det absolut inte, utan detta följer den nuvarande lagstiftningen där uppsåt är en nödvändighet för att det ska vara ett brott.</textBlock>
    <textBlock id="i-4f39c07dc5f5d8da">Socialdemokraterna säger att man vill ha en omprövning av en lagakraftvunnen dom till rättspsykiatrisk vård. Detta strider ju också mot vårt rättssystem. Det finns ett institut som heter resning. Det ska man använda. Jag tror att man ska vara mycket försiktig med sådant som kan leda till urholkning av rättssystemet.</textBlock>
    <textBlock id="i-a9bde63eedbe13a8">Med dessa enkla påpekanden ber jag att få yrka bifall till utskottets förslag och avslag på motionerna.</textBlock>
  </contentBlock>
  <contentBlock page="0" id="i-096d3c752999ee3d">
    <textBlock id="i-9fd5e70655d5da01">Överläggningen var härmed avslutad.</textBlock>
  </contentBlock>
  <contentBlock page="0" id="i-bc52588b54f9a943">
    <textBlock id="i-c18fc45673aec821">11 § Administrativa sanktioner på yrkesfiskets område m.m.</textBlock>
  </contentBlock>
  <contentBlock page="0" id="i-b856286879cef43b">
    <textBlock id="i-5074364113a02e21">Föredrogs</textBlock>
  </contentBlock>
  <contentBlock page="0" id="i-9c5bd2a969bba05d">
    <textBlock id="i-584f970ae142b5b7">Anf. 46 JAN-OLOF LARSSON (s):</textBlock>
    <textBlock id="i-356003816382b6f0">Herr talman! I dag ska vi debattera betänkandet från miljö- och jordbruksutskottet angående administrativa sanktioner på yrkesfisket. Dessutom behandlas följdmotioner och motioner från allmänna motionstiden.</textBlock>
    <textBlock id="i-fa457d3e54239e8d">Förslaget om administrativa sanktioner på yrkesfisket och dess betydelse måste naturligtvis ses som en del i den totala fiskepolitiken. Att man inför administrativa sanktioner väntas leda till att fler överträdelser beivras och att detta görs snabbare. Det är naturligtvis bra. Det gynnar dem som sköter sig, och i slutänden stärker det fiskets trovärdighet gentemot allmänheten.</textBlock>
    <textBlock id="i-cb03eb32fbd699c3">Det är viktigt att det inte ska löna sig att bryta mot ett regelverk som vi ställer upp. Därför är det bra att fler överträdelser kommer att beivras. Men sanktionsavgifterna får inte bli så lågt satta att det kan löna sig att bryta mot reglerna. Därför anser vi att värdet på fångsten måste vara en parameter när nivån på avgiften sätts. I annat fall är risken uppenbar för att vissa kalkylerar in möjligheten att åka dit jämfört med vad de får för lasten.</textBlock>
    <textBlock id="i-fba72ed17322fd3b">Små fartyg bestraffas enligt regeringens förslag hårdare än större fartyg. Små fartyg är oftare i land och exponeras oftare för risken att göra fel. Det ekonomiska fångstvärdet per resa varierar kraftigt mellan små och stora båtar, från något tusental kronor till hundratusentals kronor. Att man då inte tar med fångstvärdet som en del i bedömningen av hur stor avgift som ska erläggas kan slå helt fel.</textBlock>
    <textBlock id="i-2e6c1fbe1f10d7de">Med det system som regeringen föreslår kan det bli möjligt att överväga om det lönar sig att göra fel. Därför yrkar jag bifall till reservation 4.</textBlock>
    <textBlock id="i-2de3e147f89e8db8">Fisket är ju till stora delar styrt av EU:s fiskepolitik. Men förslaget om administrativa sanktionsavgifter visar att det finns ett antal möjligheter inom den ram som EU fastställer där vi själva kan forma fiskepolitiken. Ett annat område där vi kan bedriva en egen politik om viljan finns handlar om all den fisk som kastas död tillbaka i havet. Detta är också en fråga som yrkesfisket lider av opinionsmässigt. Dumpningen av fisk på grund av redan uppnådda kvoter eller på grund av uppgradering av fångst uppges vara minst 25 procent av vad som fångas totalt. På västkusten, där man bedriver ett blandfiske och fiskarna hävdar att de får hur mycket fisk som helst, är dumpningen troligen betydligt mer än nämnda 25 procent.</textBlock>
    <textBlock id="i-4a83554911114bfd">Sverige kan om vi vill göra något åt detta. Vi kan begära ett undantag från EU-regeln så att vi får föra i land det som fiskas utöver ransonen. På så sätt får vi tydliga siffror på hur mycket som fångas, och fisket kommer också ifrån ett problem som väcker kraftig anstöt hos allmänheten. Allt hänger på om vi har viljan att göra något åt problemet och om vi anser att frågan är tillräckligt viktig.</textBlock>
    <textBlock id="i-f37ad49d3bdcd6fd">Herr talman! Fisket och dess förutsättningar har på några decennier kraftigt förändrats. Charmen med att hålla på med fiske den så kallade frihet som de flesta fiskare uppgav som anledning att vara fiskare har försvunnit. Svenska fiskares fiskeansträngningar styrs i dag av kvoter, fiskedagar, redskapsutformning, stängda områden och fiskestopp under vissa tider. Det är en mängd åtgärder som likafullt inte fått önskat resultat.</textBlock>
    <textBlock id="i-53f823ae3ebc883e">Det diskuteras om att införa havdagar i fisket på västkusten. Detta skulle innebära att fiskaren fick fiska ett antal dagar och ta med sig all fångst i land. Det kan tyckas vara ett sympatiskt förslag, men problemen är många. Ett är att det är ogenomförbart eftersom Danmarks fiskare aldrig kommer att gå med på detta. De har redan fått sin andel av fångsten garanterad i egna kvoter, och dessa kommer de inte att dela med den svenska fiskarkåren. Havdagar är faktiskt inget alternativ.</textBlock>
    <textBlock id="i-a30dcea116be336b">Vad ska vi då som nation göra för att om möjligt komma på bättre lösningar än hittills? En möjlighet är att ge yrkesfiskaren större ansvar för förvaltningen av bestånden. Ett sätt att göra detta är det som nu sker inom det pelagiska fisket, där det har införts individuella kvoter, eller, som jag hellre kallar det, nyttjanderätter. Varje fiskare har en viss del av beståndet att ta upp varje år.</textBlock>
    <textBlock id="i-f3252fc85575b3cc">Problemet inom detta segment är att vi politiker har tillåtit en överetablering av båtar, vilket har gjort att lönsamheten minskat. Därför är det nödvändigt med en utskrotning i just detta segment för att lönsamheten ska öka.</textBlock>
    <textBlock id="i-cbf0f890de6ee91f">Redan i dag handlas det med fiskerätter. Detta sker utan något som helst stöd i lagen, vilket är olyckligt. Fiskerätterna är svenska folkets och lånas ut till fiskaren. Att handla med fiskerätter i någon form innebär naturligtvis en stor ekonomisk risk för fiskaren, vilket han också är väl medveten om.</textBlock>
    <textBlock id="i-04c345eca5c7d8eb">Systemet med individuella kvoter eller fiskerätter kan vara en bra väg att gå för att skapa ett större ansvarstagande från yrkesfiskets sida. Men då handlar det om att införa detta på de flesta kommersiella arterna och inte bara på sill och torsk. Gör vi inte detta är risken stor att de som sålt sina fiskerätter inom ett område slår sig på ett annat segment och gör detta olönsamt. Vi är på väg åt det hållet i dag.</textBlock>
    <textBlock id="i-d50e3df83b67e18a">Att vi kan göra en hel del på fiskepolitikens område nationellt är otvetydigt, och ju större politisk enighet vi har i de olika besluten, desto större trovärdighet har de. Vi kan göra en hel del som skulle stärka fisket både resursmässigt och opinionsmässigt, och det är nödvändigt att vi tar de stegen.</textBlock>
    <textBlock id="i-eb6a807bd149cf7b">Herr talman! Två andra områden som behandlas i betänkandet är vattenbruket och fisketurismen. När det gäller vattenbruket är Sverige ett u-land. En allt större del av den fisk som konsumeras i världen i dag är odlad, och vattenbruket är en näring i stark tillväxt. Att regeringen har insett problemet och tillsatt en utredare är bra. Det finns även utredningar som nyligen har gjorts och som är ett gott underlag för att utveckla en politik som skulle kunna ge förutsättningar för inte minst glesbygden.</textBlock>
    <textBlock id="i-e812487c533ebb49">Sverige skulle kunna bli ett vattenbruksland där den ekologiska sidan lyfts fram och där vattenbruket och fiskodlingen inte behöver innebära rovfiske av foder. Vi har alla möjligheter att utveckla ett hållbart vattenbruk, inte minst med de geografiska och miljömässiga förutsättningar som vi har. Men då måste vi lyfta bort onödiga hinder, skapa kunskap inom myndigheterna och satsa på forskning.</textBlock>
    <textBlock id="i-39ee7e2bafcf2f7a">Herr talman! Fisketurismen är den del inom fiskenäringen som omsätter mest pengar, ändå är det en näring som har fått försöka utvecklas efter bästa förmåga utan någon större stimulans från statens sida. Sedan en tid ligger fisketurismfrågorna på Fiskeriverkets bord. Syftet från den socialdemokratiska regeringen att ge Fiskeriverket uppdraget att handha fisketurismfrågorna var bland annat att hjälpa till att utveckla denna näring en näring som i de flesta fall inte tär speciellt mycket på resurserna.</textBlock>
    <textBlock id="i-0c06612fe6a05deb">Fisketurism är inte bara att stå med ett spö i någon av våra stora älvar och fiska lax. Det handlar lika ofta om upplevelseturism på någon del av havet runt våra kuster eller i våra många sjöar.</textBlock>
    <textBlock id="i-df7c3d977d4beb20">Ansvaret för att skapa förutsättningar och få undan hinder för denna typ av fisketurism vilar nu tungt på Fiskeriverket och bör noga följas upp.</textBlock>
    <textBlock id="i-7bafc9cc62b5d692">I fisketurismens spår har det poppat upp diskussioner om det fria handredskapsfisket där vattenägare ibland känner att de inte kan styra fiskevården som de egentligen skulle vilja. Ofta handlar det om fisketurismföretag som kör ut ett antal fisketurister till en och samma fiskeplats vilket kan skapa konflikt med fiskevattenägaren.</textBlock>
    <textBlock id="i-d6feeb2710856b5d">Det fria handredskapsfisket får inte ifrågasättas utifrån att vissa fiskeföretag på ett, som det kan tyckas, oansvarigt sätt använder sig av denna möjlighet. Problem av denna art måste kunna lösas genom någon form av överenskommelse mellan fiskeföretag och vattenägare.</textBlock>
    <textBlock id="i-c750c4836256d058">På västkusten finns det ett annat problem, nämligen att alla EU-medborgare som vistas där har möjlighet att fiska med fasta redskap. Den gamla kulturen som finns i kustkommunerna med det fria fisket och den gästvänlighet som erbjudit alla att fiska kan komma att hindra den lokala befolkningen från denna möjlighet.</textBlock>
    <textBlock id="i-7718ae7258960e32">Genom det fisketryck som uppstår diskuteras varje år olika redskapsbegränsningar. Eventuella ytterligare redskapsbegränsningar drabbar den åretruntboende befolkningen och inskränker deras möjligheter till ett rikt liv som de sedan urminnes tider har haft rätt till. Ska en inskränkning av nyttjandet av fasta redskap ske ska det naturligtvis ske genom att den icke åretruntboende kustbefolkningen får minskade möjligheter till användande av fasta redskap. En sådan åtgärd skulle också gynna utvecklingen av fisketurismen.</textBlock>
    <textBlock id="i-d3af8eb11d4dcac7">Herr talman! Det finns flera insatser som vi kan göra för att gynna våra fiskbestånd och för att skapa bättre förutsättningar för det svenska fisket. Med rätt åtgärder kan vi därtill skapa ett positivt opinionsläge hos allmänheten, vilket gynnar svenskt fiske.</textBlock>
    <textBlock id="i-16635c3d07b91a70">Jag vill återigen yrka bifall till reservation nr 4 och står bakom alla våra övriga reservationer.</textBlock>
  </contentBlock>
  <contentBlock page="0" id="i-f387821f4f9b33fd">
    <textBlock id="i-7a22d671d9e7075a">Anf. 47 WIWI-ANNE JOHANSSON (v):</textBlock>
    <textBlock id="i-038555783e893cb9">Herr talman! I dag är det illegala fisket i fokus. Sveriges yrkesfiskare kräver att det illegala fisket stoppas. Det är ett uttalande som jag hittade på yrkesfiskarnas hemsida. Det är daterat den 15 september 2006, men det gäller även i dag. Uttalandet gjordes apropå att Greenpeace avslöjat polskt illegalt fiske.</textBlock>
    <textBlock id="i-ae38824b1fa512b2">Det är intressant att ordföranden Henrik Svenberg i uttalandet också stödde sig på det internationella havsforskningsrådet Ices. Det är inte så vanligt att yrkesfiskarna gör det.</textBlock>
    <textBlock id="i-ac7c9351305ba9c3">Uppropet kom ett par dagar före valet och var ställt till jordbruksminister Nykvist. Det känns väl bra för vår nuvarande jordbruksminister Eskil Erlandsson som är här i dag att ha så bra stöd av Sveriges yrkesfiskares ordförande när vi nu ska ändra i fiskelagen för att få ett effektivare sanktionssystem.</textBlock>
    <textBlock id="i-1c035b24e170b09b">I huvudsak stöder Vänsterpartiet förslaget att låta Fiskeriverket fatta beslut om sanktioner vid mindre allvarliga överträdelser, men vi vill skärpa det och till exempel höja avgiften vid allvarligare förseelser till 50 000 kronor. Vänsterpartiet anser också att fångstens värde ska ha betydelse för avgiftens storlek. Som vi nyss hörde ska det ju inte löna sig att tjuvfiska.</textBlock>
    <textBlock id="i-0469f9a011a05b1a">Vi ställer oss alltså frågande till alliansens inställning till avgifternas storlek. Utskottet skriver att de avgifter som ska fastställas i förordning i allmänhet bör vara förhållandevis låga. Det viktigaste ur effektivitetssynpunkt är inte avgiftens storlek utan att överträdelserna i högre grad beivras, heter det. Så brukar inte alliansen resonera vid andra brott. Därför frågar jag: Varför gäller det just bara fisket?</textBlock>
    <textBlock id="i-586409d3a8a3e86f">Det verkar över huvud taget som om respekten för näringen är något större än respekten för själva fisken. Hur ska man förstå skrivningen att en sanktionsavgift inte ska tas ut om det är oskäligt? Det kan man ju förstå, men frågan är när det är oskäligt. I propositionen står det att det är oskäligt om överträdelsen beror på sjukdom om den sjuke inte har förmått att på egen hand eller uppdra åt någon annan att göra det som hindrat överträdelsen. Även det är ju hyfsat lätt att förstå. Vidare skriver man att det är oskäligt om överträdelsen beror på omständigheter som man varken kunnat eller borde förutsett och inte kunnat påverka. Vad betyder det? Om en avgift ska kunna tas ut eller är oskälig beror också på vad den avgiftsskyldige har gjort för att överträdelsen inte skulle ha inträffat. Vad betyder det? Vad menar man?</textBlock>
    <textBlock id="i-eceed51e16e03b67">Det här öppnar ju för att ingen avgift kan tas ut.</textBlock>
    <textBlock id="i-083b103cb3eb5c2e">Märker man inte om man fiskar för mycket eller om man fiskar på fel ställe vid fel tidpunkt? Ska man inte som fiskare känna till vad lagen säger? Vad säger ministern?</textBlock>
    <textBlock id="i-642aa0375ac3add4">Det är ju inte så konstigt om det bara utfärdades 13 domar på 400 misstänkta brott 2006.</textBlock>
    <textBlock id="i-2546bb7162d93fbd">Herr talman! Jag ska inte ta upp hela fisket till debatt här i dag utan försöka hålla mig till det som betänkandet mest handlar om, nämligen de administrativa sanktionerna. Jag tycker att det är viktigt att det inte bara blir ett slag i luften utan att man på allvar på ett enklare sätt än i dag kan ta itu med delar av tjuvfisket. Det skulle den här förändringen kunna leda till om kriterierna för oaktsamhet inte var så hårda och om taket för högsta avgift höjs. Det ska inte löna sig att fuska. Det säger ju den här regeringen ganska ofta.</textBlock>
    <textBlock id="i-3d20abcd7234eda2">Jag vill höja ett varningens finger. Jag är rädd att jordbruksministern i likhet med yrkesfiskarna tror att alla problem med fisket skulle lösas bara man kommer åt det illegala fisket. Så är det naturligtvis inte. Vi kan naturligtvis inte höja kvoterna för till exempel torskfisket om vi här i Sverige, eller till och med på EU-nivå, lyckas stoppa tjuvfisket. Jag tycker att jag har hört sådana signaler även från jordbruksministern. Jag hoppas att vi får svar på frågan: Vad betyder det om man lyckas stoppa det illegala fisket? Skulle det betyda att man kan höja kvoterna? Så långt tror jag inte att man kan komma med administrativa sanktionsavgifter för yrkesfisket.</textBlock>
    <textBlock id="i-67e8a48d8354cc36">Herr talman! Jag står naturligtvis bakom samtliga våra reservationer, men för tids vinnande yrkar jag bifall bara till reservation nr 4.</textBlock>
    <textBlock id="i-f5620e6e6fbdb215">Anf. 48 TINA EHN (mp):</textBlock>
    <textBlock id="i-f1281760226b50f3">Herr talman! Det handlar om miljö- och jordbruksutskottets betänkande nr 16, om administrativa sanktionsavgifter för fisket. Det handlar om fisk och fiske från norr till söder, från insjö till djuphav i EU-vatten.</textBlock>
    <textBlock id="i-73d46279015e8e21">Det finns många yrkanden i betänkandet. Det är som en fiskgryta med många ingredienser, skulle man kunna säga. På propositionen har oppositionen väckt var sin motion med sammantaget nio yrkanden. Sammantaget vill oppositionens partier ha lite mer tydlighet och lite mer skärpa i förslagen. Dessutom är 36 yrkanden från den allmänna motionstiden med här.</textBlock>
    <textBlock id="i-d4da4971cdd93077">Lagstiftningen styrs av EG-rättsliga bestämmelser och av nationella bestämmelser samt bestämmelser som kompletteras av Fiskeriverkets föreskrifter. Bestämmelserna ska leda till ett kontrollerat och hållbart fiske.</textBlock>
    <textBlock id="i-16a8507c2a7063f0">Rådets förordning om kontrollförordningen säger att om bestämmelserna inte följs ska medlemsstaterna fastställa bestämmelser om sanktioner vid överträdelser av regelverket och se till att de tillämpas. Sanktionerna ska vara avskräckande, proportionella och effektiva. De ändringar i fiskelagen som infördes 2003 har inte varit tillräckligt effektiva. Sverige har fått allvarlig kritik för att inte ha effektiva sanktionssystem. Den förra regeringen tog till sig allvaret i detta och Miljöpartiet var mycket pådrivande i frågan. En utredare tillsattes.</textBlock>
    <textBlock id="i-eb83446257017883">Nu välkomnar vi att regeringen föreslår administrativa sanktioner på yrkesfiskets område. Behovet har funnits länge. Miljöpartiet har motionerat om detta flera gånger.</textBlock>
    <textBlock id="i-1b6b762d526461ea">Vi anser dock att utformningen är bristfällig, och det kan leda till fortsatta problem med den svenska fiskekontrollen. Miljöpartiet anser också att förslaget har en del allvarliga brister. Men det nuvarande systemet är så dåligt att till och med regeringens förslag innebär ett steg framåt. Därför väljer vi att inte avvisa detta förslag till lagändring utan lägger i stället fram ett förslag på hur systemet skulle kunna förbättras.</textBlock>
    <textBlock id="i-f58603cffd7355a5">Fiskerikontrollen är ett system med olika element. Det är tre olika element som måste hänga ihop. Det måste finnas en rimlig risk för upptäckt av överträdelser. De upptäckta överträdelserna måste i rimlig utsträckning leda till påföljd. Och påföljden måste vara rimligt stor. Saknas ett av dessa element blir systemet ineffektivt.</textBlock>
    <textBlock id="i-3a713f2a615c2674">I en utvärdering av det svenska kontrollsystemet 2002 kom Fiskeriverket fram till bland annat att det mest allvarliga problemet var långa handläggningstider, där polisutredningarna blev så långdragna att det ledde till att ärenden preskriberades och inte togs upp till prövning.</textBlock>
    <textBlock id="i-af9094f3ed36dec4">Sedan höjdes sanktionerna för överträdelser av vissa fiskeregler. Men upptäckta överträdelser ledde endast i begränsad utsträckning till påföljd. Därför fungerar inte systemet, vilket inte minst EU-kommissionen har påtalat med skärpa.</textBlock>
    <textBlock id="i-91d37a15893b963d">Fördelen med administrativa sanktioner är att upptäckta överträdelser i högre utsträckning kommer att leda till påföljd. Men med regeringens förslag blir påföljden normalt låg för andra än de mindre fiskefartygen. Därmed uppstod det problem som Fiskeriverket påtalade för flera år sedan.</textBlock>
    <textBlock id="i-2999f824d4cc5f6c">När det gäller sanktionsavgiftens storlek har EU-kommissionen publicerat ett meddelande om medlemsstaternas fiskerikontroll. I denna rapport, som bygger på uppgifter från medlemsstaternas myndigheter, jämförs bland annat sanktionernas storlek.</textBlock>
    <textBlock id="i-041a19e61efcf456">I den rapporten redovisas de genomsnittliga böterna vid allvarliga överträdelser av fiskereglerna. Där har Sverige låga böter, särskilt sett i relation till vår ekonomiska nivå. Dessa låga böter uppvägs inte heller av att upptäckta överträdelser oftare leder till påföljd tvärtom.</textBlock>
    <textBlock id="i-67cd5e1335d3693a">Sanktionerna ska ersätta nuvarande system med normerande böter. Och nu blir det väldigt krångligt här. Men enligt denna proposition bestäms normerande böter till ett krontal som motsvarar lägst 10 och högst 500 gånger antalet kilowatt i motorerna på fiskefartyget. Enligt Fiskeriverkets resurs- och miljööversikt 2007 har fartygen i segmentet pelagiska trålare och ringnotsfartyg som är 24 meter eller längre en genomsnittlig maskinstyrka på 1 195 kilowatt. Det ger en högsta normerande bot på närmare 600 000 kronor för ett genomsnittligt fartyg.</textBlock>
    <textBlock id="i-9b396ac59ba2c715">Här föreslår regeringen att den högsta sanktionsavgiften begränsas till 30 000 kronor.</textBlock>
    <textBlock id="i-abc54d20f059c535">Låga sanktionsavgifter kan dessutom strida mot EU:s fiskekontrollförordning.</textBlock>
    <textBlock id="i-0bc140bf53b2475f">Miljöpartiet anser att den föreslagna sanktionsavgiftens nivå bör vara mer jämförbar med de normerande böterna som avgiften ersätter.</textBlock>
    <textBlock id="i-92e50d3d42321520">När det gäller differentierade avgifter finns det mycket stora skillnader mellan fiskefartyg i den svenska flottan. Det ekonomiska utbytet av en överträdelse kan variera stort mellan olika fiskefartyg.</textBlock>
    <textBlock id="i-c3e7d7991d0c1d87">För många fartyg kommer det problem som Fiskeriverket påtalade 2002, att påföljd inte står i rimlig relation till vad företaget kan tjäna på överträdelse, att kvarstå eller kanske rent av förvärras.</textBlock>
    <textBlock id="i-6f21929461a8a4f9">Regeringen föreslår att sanktionsavgiften för vissa överträdelser är densamma oavsett storleken på fartyget eller fiskemetoden.</textBlock>
    <textBlock id="i-770bf4ed907cd7ef">Det är ett högst otillfredsställande regelverk som slår väldigt olika för olika företag. Det är särskilt allvarligt eftersom småfiskare under en längre tid har missgynnats i relation till större företag.</textBlock>
    <textBlock id="i-38011472712a6c9c">Argumenteringen mot differentiering håller inte. Man menar nämligen att det viktiga är att överträdelse leder till påföljd, inte påföljdens storlek. Det är märkligt. Man bortser från att kontroll- och sanktionssystemet är just ett system där alla tre elementen måste fungera för att systemet ska fungera.</textBlock>
    <textBlock id="i-43ccaf56dfff7100">Länsstyrelsen i Gävleborg har påpekat att en avgift på 15 000 kronor kan vara obetydlig för ett fartyg över 24 meter jämfört med den vinst som en överträdelse kan ge företaget. Detta kan minska efterlevnaden av reglerna. Skillnaden i avgiftsbelopp bör rimligtvis stå i någon paritet med den skada som har skett.</textBlock>
    <textBlock id="i-1ec54698c108da2f">För andra än de mindre fartygen kommer regeringens förslag inte att uppfylla dessa krav i fråga om överträdelser. Vi anser att sanktionsavgifterna för alla överträdelser bör differentieras.</textBlock>
    <textBlock id="i-55ee08c8e023e08b">Otillåtet fiske kommer även fortsättningsvis att kunna leda till straffrättsliga påföljder. Dessa överträdelser bedöms i regeringens proposition vara betydligt allvarligare än de som kan leda till administrativa sanktioner. Men propositionen innehåller inga förslag eller indikationer på kommande åtgärder för att rätta till dessa brister. Vi tycker att det är viktigt att regeringen vidtar åtgärder för att förbättra kontrollsystemet också för de mest allvarliga överträdelserna.</textBlock>
    <textBlock id="i-5767a4e155b30120">En annan sak som nämns i propositionen är utländska fiskare. Här nöjer man sig i propositionen med att konstatera att Sverige inte utfärdar licenser till utländska fiskare och därmed inte har möjlighet att återkalla dem.</textBlock>
    <textBlock id="i-207c8147d0e7a53f">Det är självfallet viktigt att den svenska kontrollen av EU:s fiskeregler i svensk ekonomisk zon är effektiv för utländska fiskare likaväl som för svenska fiskare, annars kommer det att upplevas som orättvist av svenska yrkesfiskare.</textBlock>
    <textBlock id="i-3fdaf2e6fb55d6f0">De åtgärder för att förbättra kontrollsystemet för de mer allvarliga överträdelserna som inte omfattas av sanktionsavgiften bör utformas så att de påverkar utländska fiskare och svenska fiskare på ett likvärdigt sätt.</textBlock>
    <textBlock id="i-f80f971716e7a498">Även sanktionssystemet bör justeras, så att det träffar fiskare av olika nationaliteter på ett likvärdigt sätt. Detta följer om inte annat naturligt dels av att det handlar om gemensamma EU-regler, dels av att det i Östersjön, Kattegatt och Skagerrak handlar om gemensamma fiskebestånd.</textBlock>
    <textBlock id="i-9de111e28aab13bd">Jag ställer mig bakom alla Miljöpartiets reservationer. Det har tidigare yrkats bifall till reservation 4. Jag behöver därför inte upprepa det. Men jag yrkar bifall till reservationerna 2 och 15.</textBlock>
    <textBlock id="i-f880b7fa10c33129">Anf. 49 JEPPE JOHNSSON (m):</textBlock>
    <textBlock id="i-5c87babc1d1f7d93">Herr talman! Basen för fiskerinäringen är bruket av naturresurser. Naturresurserna måste förvaltas både långsiktigt och uthålligt. Den biologiska produktionen får aldrig äventyras genom överexploatering av bestånd.</textBlock>
    <textBlock id="i-97d99029a0bb1aef">Fisken är en resurs som vi ska nyttja. Vi ska nyttja den på ett långsiktigt hållbart sätt. Vi ska leva av resursens avkastning och inte tära på kapitalet.</textBlock>
    <textBlock id="i-59b543db534b576f">Herr talman! Dagens betänkande Administrativa sanktioner på yrkesfiskets område m.m. är ett viktigt steg för att förbättra och förenkla den kontroll som krävs för att få ett långsiktigt och hållbart fiske. Betänkandet är ett resultat av en utredning som startades i juni 2006.</textBlock>
    <textBlock id="i-908c34c4d6c9b497">Alliansregeringen gav i början av 2007 tilläggsdirektiv till utredningen. Tilläggsuppdraget innebar kortfattat att utredaren skulle beakta behovet av regelförenklingar och ett balanserat sanktionssystem på fiskets område.</textBlock>
    <textBlock id="i-7118889171db2286">Herr talman! Många fiskbestånd rör sig över nationsgränserna. Det är därför viktigt att vi har en lagstiftning som är gemensam med övriga berörda länder. Därför ligger en stor del av lagstiftningen och överenskommelserna på EU-nivå. Det är nödvändigt att alla länder iakttar och respekterar de kvoter av olika fiskarter som vi gemensamt har kommit överens om.</textBlock>
    <textBlock id="i-777bc2743c1117af">Sedan alliansregeringen tillträdde har Sverige kommit med på banan igen då det gäller den gemensamma fiskeripolitiken i EU. Vi har lyckats påverka, och vi har varit drivande, både i kampen mot svartfiske och när det gäller kvoternas storlek.</textBlock>
    <textBlock id="i-e7a2710941f4b120">Herr talman! De överträdelser som kan komma i fråga för sanktionsavgifter ska vara lätta att konstatera. Det ska inte krävas långa utredningar, och det ska vara möjligt att förutse vilken avgift som kommer att gälla i de fall någon ertappas med att ha gjort fel.</textBlock>
    <textBlock id="i-3d463c9b6c8bc9fb">Avgiften ska, som tidigare sagts, vara lägst 1 000 kronor och högst 30 000 kronor. Men glöm inte, kolleger i denna kammare och svenska folket, att Fiskeriverket dessutom vid allvarliga förseelser och vid upprepade förseelser har möjlighet återkalla både yrkesfiskelicensen och fartygstillståndet nog så kännbart!</textBlock>
    <textBlock id="i-8e2f6bfeeb673aff">Vi i allianspartierna anser att förslagen är väl avvägda och att de kommer att innebära en snabb hantering i stället för att, som nu, dras i långbänk i rättssystemet, eller kanske avskrivas. Resurserna i rättssystemet behövs faktiskt efter tolv år med sosseregering till bättre saker.</textBlock>
    <textBlock id="i-f08150dc2b802287">Herr talman! Trots det stora antalet reservationer kan jag konstatera att det inte finns så stora skillnader mellan majoriteten och oppositionen då det gäller att införa administrativa sanktioner för de här överträdelserna. Detta är glädjande och positivt.</textBlock>
    <textBlock id="i-cfba23accd370889">Propositionen har resulterat i motioner från oppositionspartierna tre olika. Invändningarna mot utskottsmajoriteten handlar, som ni redan hört här, om att vi som man tycker tar i för lite när det gäller sanktionsavgifterna. I stället skulle man vilja ha ett system utifrån lastens värde och så vidare.</textBlock>
    <textBlock id="i-e7cafc6582e8771d">Men nu handlar det om förenkling och förutsebarhet. Vi tycker att det är bättre att ha någonting som det är lätt att kontrollera och lätt att avgöra: Du har gjort fel. Du får den här avgiften punkt slut. Godtar du det? Om inte går du vidare.</textBlock>
    <textBlock id="i-0a101622bd2e98da">Det är ett system som jag tror kommer att göra att vi beträffande de små jag säger inte brotten men väl förseelserna att man har glömt att ringa, att nätet inte fungerat eller vad det nu kan vara kommer i en betydligt bättre situation.</textBlock>
    <textBlock id="i-2654fbdf3b9422d3">Herr talman! För oss i alliansen är det viktigt att systemet är enkelt att tillämpa. Sanktionsavgiften ska komma i omedelbar anslutning till en överträdelse. Det ska vara enkelt och förutsägbart; detta är viktigt.</textBlock>
    <textBlock id="i-10dab47e85776e08">En påförd avgift ska naturligtvis kunna överklagas till en allmän förvaltningsdomstol. Som jag tidigare sagt: Förutom avgiften är risken att vid upprepningar och grövre förseelser bli av med sin möjlighet till försörjning nog något av det grövsta vi kan hitta på alltså att folk helt enkelt stängs ute från att få utöva sitt yrke och få sin försörjning.</textBlock>
    <textBlock id="i-e6bd628426c01770">Herr talman! Ledorden för reformen är</textBlock>
  </contentBlock>
  <contentBlock page="0" id="i-007ea1bb16f4c3b4">
    <textBlock id="i-a506262e25147216">En konstaterad överträdelse ska vara lika med sanktionsavgift.</textBlock>
    <textBlock id="i-4ee09e16a1e79838">Herr talman! I reservation 7 tar Socialdemokraterna upp frågan om kvoter och nyttjanderätter vid torskfiske. Det arbetet pågår. Redan i dag har man tittat på och har en fördelning mellan garn- och trålfiske, i alla fall i Östersjön. Fiskeriverket arbetar med frågan om hur man i framtiden ska fördela torskkvoterna. Vidare har alliansregeringen som mål att småskaligt fiske ska kunna bedrivas under hela året.</textBlock>
    <textBlock id="i-ec4699bea2fb432a">Det här ger oss konsumenter och svenska folket möjligheter att under hela året få färsk närfångad fisk. Ett orosmoln är att många förståsigpåare det kan gälla journalister, tv-program, kändiskrögare och till och med också Miljöstyrningsrådet uppmanar till att inte äta viss svensk fisk trots att den är fångad inom ramen för lagliga, framförhandlade och mycket kontrollerade kvoter.</textBlock>
    <textBlock id="i-c7aece52e6320bde">För egen del vill jag precis som förra gången jag hade möjlighet att stå här i talarstolen uppmana alla att äta svensk fisk fångad inom ramen för lagliga och kontrollerade kvoter.</textBlock>
    <textBlock id="i-93caa680c5cbc850">I reservation 8 kräver man att vi ska följa Ices rekommendationer om hur mycket vi ska fiska. Jag tycker att reservanten har svaret i betänkandet. På s. 24 står det: I detta sammanhang bör även uppmärksammas att Sverige i förhandlingarna inom EU verkar för att besluten om TAC:er och kvoter ska hamna så nära den vetenskapliga rådgivningen som möjligt.</textBlock>
    <textBlock id="i-3b16a9d924483d04">Vi har varit pådrivande och har försökt pressa ned till vad forskningen vill. Men det finns ett slut i varje förhandling. Tack vare bland annat vår jordbruksminister har vi här hamnat så nära det någonsin går. Det är att påverka i rätt riktning!</textBlock>
    <textBlock id="i-460b5324b9d08d06">Med detta sagt anser jag att vi ska bruka de kvoter som vi tilldelats och inte försöka göra ensidiga stopp, som ju den tidigare regeringen vid något tillfälle försökte med, därför att de kvoterna i Östersjön hade bara tagits upp av några andra. Så fungerar samarbetet i EU. Om man vill ha en position vid förhandlingsbordet gäller det att vara med, inte att sitta och tjura i ett hörn.</textBlock>
    <textBlock id="i-f3fff52210b125a9">Herr talman! Sedan alliansregeringen tillträdde har Sverige återigen kommit med på banan. Vi har lyckats påverka det är helt klart både när det gäller kampen mot svartfiske och när det gäller kvoternas storlek. Vi har inte fått igenom alla krav; det skulle det vara förmätet av mig att påstå. Men vi är nu en jämbördig part som man faktiskt lyssnar på, och vår jordbruksminister har många seriösa kontakter. Vi vet också att vissa länder har fått rätta sig efter de påbud som kommer från EU och stoppa fisket ganska rejält och betala tillbaka för det man ansetts ha tagit upp för mycket.</textBlock>
    <textBlock id="i-534f683f8d34164c">Den 4 oktober 2007 tillsatte alliansregeringen en särskild utredare med uppgift att lämna förslag till en förändrad fiskelagstiftning. Arbetet påbörjades den 1 januari 2008 och ska vara avslutat den 1 oktober i år.</textBlock>
    <textBlock id="i-c9e7e6b413333062">Utredaren ska komma med ett förslag som tillgodoser mycket av det som föreslås i ett antal motioner. Bland annat gäller det</textBlock>
  </contentBlock>
  <contentBlock page="0" id="i-065358da5fbc962f">
    <textBlock id="i-c60cf99386598750">I en av reservationerna tas frågan om vattenbruk upp. I Vänsterns reservation vill man att en utredare tillsätts som får se över frågan om vattenbruk. Jag kan glädja er i Vänstern med att det ni begär redan är gjort.</textBlock>
    <textBlock id="i-ad38a4e1ca945f52">För att spara tid åt kammaren rekommenderar jag läsning av texten nederst på s. 31 och överst på s. 32 i betänkandet. Den som är intresserad av ytterligare fördjupning kan jag rekommendera att läsa direktiven till utredaren, dir. 2007:170. Inledningsvis står det jag tycker att det stämmer ganska väl med vad ni begär i er reservation:</textBlock>
    <textBlock id="i-65391b2462d5efae">En särskild utredare ska analysera förutsättningarna för samt identifiera hinder mot att ett ekonomiskt och ekologiskt bärkraftigt svenskt vattenbruk ska kunna utvecklas. Utredaren ska vidare föreslå hur hinder mot en utveckling av vattenbruket kan undanröjas.</textBlock>
    <textBlock id="i-0f5e22db713c6407">Herr talman! Jag ska inte trötta kammaren med ytterligare högläsning. I stället har jag med mig en kopia av direktiven som jag tänker ge till Wiwi-Anne Johansson sedan när jag har möjlighet att överlämna den till henne, så kan hon läsa vad som står där. Det ni begär är alltså redan gjort. Det gläder mig.</textBlock>
    <textBlock id="i-1d152728a7d8d43e">Herr talman! Jag vill också ta tillfället i akt och lyfta fram en annan fråga som är viktig, nämligen sälfrågan. Gråsälsbeståndet i Östersjön beräknas till minst 25 000 djur, och tillväxten är, enligt Naturvårdsverket, 810 procent per år. En gråsäl äter ungefär sju kilo fisk om dagen lite mer på hösten enligt litteraturen.</textBlock>
    <textBlock id="i-dfff7e45368ed170">Många bedömare anser att sälen äter minst lika mycket torsk som den svenska kvoten tillåter Sveriges fiskare att plocka upp. När det blir för många sälar och beståndet blir för utbrett är det ett minst lika stort hot mot torsken som det svenska yrkesfisket sug på det, för så är det!</textBlock>
    <textBlock id="i-63fcffa7f8fdc952">Om sälstammen fortsätter att öka i nuvarande takt kan svenskt yrkesfiske snart vara ett minne blott, i alla fall fisket med garn möjligtvis går det att fiska med trål. Men en del av er vill ju absolut inte att det fiskas med trål.</textBlock>
    <textBlock id="i-eab60e1385614a2a">Jag vill ha ett småskaligt kustnära fiske även i framtiden. Det kräver faktiskt att sälstammen lyssna nu hålls på en nivå som tillåter detta. Om det handlade om rådjur som hade ätit upp växterna i era trädgårdar eller om vildsvin som hade bökat upp era gräsmattor hade det varit annat ljud i skällan. Men nu är det fråga om någonting som vi inte ser. Det är Sveriges yrkesfiskare som varje dag drabbas.</textBlock>
    <textBlock id="i-ca7b83d074e9695a">Herr talman! Avslutningsvis och i enligt med språkvårdarens rekommendationer yrkar jag bifall till alliansens förslag i betänkandet och avslag på samtliga reservationer.</textBlock>
    <textBlock id="i-a41f2282ae2f3ab8">Anf. 50 JAN-OLOF LARSSON (s) replik:</textBlock>
    <textBlock id="i-d98a6697628d873e">Herr talman! Jeppe Johnsson brukar fråga mig i dag glömde han dock det: Litar du på svenska fiskare? I dag var det väl inte läge att fråga med anledning av den proposition och det betänkande vi nu behandlar.</textBlock>
    <textBlock id="i-f498d65f4aa84cf5">Jo, jag litar på svenska fiskare. Alla ärliga fiskare litar jag på. De oärliga litar jag inte på. Jeppe Johnsson drar väl alla över en kam och litar på alla. Ändå har ni här i dag ett förslag som syftar till att sätta åt dem som är oärliga. Det är bra. Vi är överens om i stort sett allting. Men en sak är vi inte överens om, och det är att vi egentligen går hårdare åt det småskaliga kustnära fisket som ju Jeppe Johnsson värnar så mycket om.</textBlock>
    <textBlock id="i-363a8912f7dbcb44">Det står tydligt i betänkandet, och Jeppe Johnsson har läst det, att små fartyg bestraffas hårdare än större fartyg med regeringens förslag. Små fartyg är oftare i land och exponeras för risken oftare. Det är naturligt.</textBlock>
    <textBlock id="i-ea1d095da62d365d">Det ekonomiska värdet per fiskeresa skiljer kraftigt mellan stora och små fartyg. Det skiljer mellan tusentals kronor, upp till hundratusentals kronor.</textBlock>
    <textBlock id="i-51993ad9a1807f0e">Om de här sanktionsavgifterna vi är överens om att vi ska motverka dem som inte sköter sig ska ha någon effekt borde det inte finnas någon möjlighet att göra avvägningar som: Det lönar sig nog att föra i land det här om jag får en sanktionsavgift på inte mer än 10 00030 000 kronor, och fiskfångsten är värd 100 000.</textBlock>
    <textBlock id="i-8b9b024de15698e3">Jag tycker att vi skulle kunna vara överens om att vi ska försöka undanröja den problematiken och föra in incitamentet att värdet på fångsten ska vara en del vid bedömningen.</textBlock>
    <textBlock id="i-3d537b95eb82f69a">Anf. 51 JEPPE JOHNSSON (m) replik:</textBlock>
    <textBlock id="i-7a4b30472862bf67">Herr talman! Jan-Olof Larsson inleder med att tala om att han litar på de svenska fiskarna. Sedan avslutar han med att insinuera att de skulle sitta på sina båtar och kalkylera om det var lönsamt att begå brott. Den där tilliten som Jan-Olof Larsson utryckte i första meningen ger jag inte mycket för.</textBlock>
    <textBlock id="i-534f1b501144d6b0">När det gäller de här förseelserna, som jag vill kalla det, handlar det många gånger om att man kanske inte håller tiden eller inte direkt kan förutse hur mycket fisk man kommer att få. Ibland är bestämmelserna sådana att du måste anmäla till myndigheterna, innan du ens har börjat vittja dina redskap, hur mycket fisk du har fått. Det kan alltså bli fel. Så är det hemma i alla fall, för där har man två timmar på sig.</textBlock>
    <textBlock id="i-95601ae7f29f9f76">Det kan också handla om att man glömmer att anmäla. Man ska anmäla när man går ut och sätter garnen. Man ska anmäla när man kommer tillbaka. Man ska anmäla när man går ut och vittjar, och man ska anmäla när man kommer tillbaka.</textBlock>
    <textBlock id="i-aa57973a5081d1c6">Det är den typen av förseelser det är i dag, och för dem har de aldrig bestraffats. Det är i första hand dem det här handlar om. Det finns, som jag sade i mitt anförande, betydligt kraftigare åtgärder som gäller yrkesfiskelicensen, fartygstillståndet. Jag tror icke någon fiskare vid normalt sunda vätskor, som jag tror att de allra flesta är, kommer att kalkylera med detta. Dessutom innebär det här systemet inte att man ska plocka väck alla fiskebåtar. Vi har fortfarande kvar åklagare och domstolar.</textBlock>
    <textBlock id="i-2db39c88de161d93">Anf. 52 JAN-OLOF LARSSON (s) replik:</textBlock>
    <textBlock id="i-7787075cd3b6ffbc">Herr talman! 99 procent av det Jeppe Johnsson räknar upp här drabbar det kustnära fisket. Det är det ni trycker till extra hårt med det här.</textBlock>
    <textBlock id="i-9c8b653bafa1fa34">Jag tror inte det finns någon fiskare som rapporterar hur mycket han har fångat innan han har vittjat garnen. Det tror jag inte, utan det är nog en sanning med modifikation.</textBlock>
    <textBlock id="i-64af43a9ef7e4a63">Jag sade inte att jag litade på alla fiskare. Jag sade att jag inte litar på dem som fuskar, men jag litar på dem som inte fuskar. Du måste höra, inte bara läsa, Jeppe.</textBlock>
    <textBlock id="i-9518811eecc7fcb0">En annan fråga som är oerhört viktig för opinionen handlar om dumpningen. Är moderatregeringen med sina stödpartier villig, Jeppe Johnsson, att försöka göra någonting åt dumpningsproblematiken och lägga fram i EU att vi vill ha ett undantag så att man får lov att föra i land det som man har fått under fiskeresan även om det är över kvoten? Då kan vi slippa dumpningen. Enligt opinionen är det ett dråpslag för fisket. Kunde vi komma överens med moderatregeringen och dess stödpartier om detta tror jag att det skulle vara väldigt bra för fisket. Det skulle vara intressant att få reda på.</textBlock>
    <textBlock id="i-bd7044ee84d14ae7">Anf. 53 JEPPE JOHNSSON (m) replik:</textBlock>
    <textBlock id="i-8c6df124467f9ba3">Herr talman! Kortfattat svar på den sista långa frågan: Ja.</textBlock>
    <textBlock id="i-51f1b2ab1dce4306">Frågan var om det finns folk som måste rapportera hur mycket de har fått innan de har kommit i land. Då kan jag berätta att hemma har vi fiskeplatser som ligger en halvtimme från hamnen. Då är det kanske lätt att räkna ut att om man inte ska ligga och vänta sedan man har plockat upp sin fisk måste man ringa innan, i alla fall förvarna. Men Fiskeriverket vill veta mängden fisk två timmar innan. Som Jan-Olof Larsson vet var det lite längre tillbaka i tiden fyra timmar. När det infördes var det en annan regering, även om förslaget kom från Fiskeriverket. Det var som en fiskare sade hemma till mig: Fyra timmar innan, då sitter jag hemma och äter frukost. De hade inte ens lämnat hemmahamnen när de skulle rapportera sin fångst.</textBlock>
    <textBlock id="i-0420624216a14ce6">Det finns en del regler, Jan-Olof, som gör att även de fiskare som du litar på, de som är ärliga och som jag också litar på, ibland inte har det så hiskeligt lätt.</textBlock>
    <textBlock id="i-03f6f5f5a7893f0d">Men svaret på den stora frågan är: Ja, vi är mot dumpning.</textBlock>
    <textBlock id="i-6ee1ea538d73b9b3">Anf. 54 WIWI-ANNE JOHANSSON (v) replik:</textBlock>
    <textBlock id="i-0da53c783779ba83">Herr talman! Det var jättetrevligt, Jeppe Johnsson, att höra att ett ekonomiskt och ekologiskt bärkraftigt vattenbruk är på gång inför framtiden. Jag ser att betänkandet är daterat efter min motion i ärendet, så jag är hemskt glad att ni har tittat på den och gjort det som Vänsterpartiet önskade.</textBlock>
    <textBlock id="i-aa6a7ba1068ca4ab">Det jag egentligen ville prata om, eftersom Jeppe Johnsson själv tog upp det, är Ices rekommendationer. Jag vet att jordbruksministern och alliansregeringen brukar vara väldigt glada när de kommer tillbaka från rådsmöten och berättar att de har fått ned kvoterna. Då undrar jag hur Jeppe Johnsson ser på Ices arbete. Nu vet jag att man kanske inte kan få EU att göra som vi vill, men vad är Jeppe Johnssons syn på det? Ska vi helt gå på Ices rekommendationer? Tycker du att det vore det bästa att göra?</textBlock>
    <textBlock id="i-28ada0f3808f798d">Det är lite olyckligt med Jeppe Johnssons beskyllningar. Nu är det sälarna som är minst lika illasinnade som de här hemska fiskarna som fiskar för mycket och olagligt. Jag vet att sälarna är ett problem. Jag var på Fiskeriverket i Östhammar i måndags och hörde om detta, och jag är väl medveten om vilka konsekvenser det kan få. De där djuren är inte så dumma. Man får bygga ordentliga fiskeredskap för att lura dem. Men det är på gång något, så tillsammans kanske vi kan komma en bit.</textBlock>
    <textBlock id="i-3a571ff73d315de6">Det verkar vara väldigt svårt att undgå överträdelser, som jag sade i mitt anförande. Detta att känna till vilka regler som gäller tycker jag ska gälla även fiskare.</textBlock>
    <textBlock id="i-d7be5f93892bf450">Alltså: Vad tycker man om Ices, och hur svårt ska det vara att komma åt fiskare som fuskar?</textBlock>
    <textBlock id="i-8d0c29b9e4dd742a">Anf. 55 JEPPE JOHNSSON (m) replik:</textBlock>
    <textBlock id="i-d38058c2e744b8f4">Herr talman! Jag tycker inte att sälarna är illasinnade. De är hungriga.</textBlock>
    <textBlock id="i-d425c16c45d76c52">När det gäller att känna till reglerna vill jag påstå att de flesta fiskare nog kan reglerna utan och innan. Det är inte någon lätt materia. Det är oerhört komplicerat. Men de vanliga enkla reglerna kan de, men en del av dem kanske inte är anpassade för att gälla ett liv till havs, bland annat det jag tog upp med Jan-Olof Larsson om hur man ska ringa.</textBlock>
    <textBlock id="i-c93b42884c0ed935">Er motion må vara daterad före betänkandet, men ni har väl inte skrivit motionen efter det att vi justerade betänkandet?</textBlock>
    <textBlock id="i-6a329f710b98f803">När det gäller Ices måste vi självklart lita på deras kompetens, och det gör vi. Däremot kan vi inte säga att vi ska ha precis som Ices, och får vi inte det vill vi inte vara med. Jordbruksministern kommer säkert att ta upp senare att genom att Sverige har fått röst i förhandlingarna har kvoterna pressats närmare Ices rekommendationer.</textBlock>
    <textBlock id="i-979d7a0608cf9cc6">Nu kan jag glädja Wiwi-Anne Johansson i dag med att lekbiomassan för torsken i Östersjön har ökat tre år i rad, inte minst det senaste året. Jag ska inte nämna några siffror, för dem kan man tvista om, men det är faktiskt så här, och det gläder mig. Jag hoppas att det också gläder alla pessimister även om de i dag har haft tillfälle att sitta i tv-soffor och göra sig hörda om hur illa ställt det är med torsken. Så är det, och på den vägen ska det vara. När det gäller den ökningen ska vi försiktigt ta av räntan på kapitalet när kapitalet är tillräckligt stort.</textBlock>
    <textBlock id="i-eeb4e48ba5ee1834">Anf. 56 WIWI-ANNE JOHANSSON (v) replik:</textBlock>
    <textBlock id="i-1dbec654549e3920">Herr talman! Jag fick som vanligt inget svar på frågan om Jeppe Johnsson tycker att vi ska följa Ices råd, utan det var mer ett slag mot den tidigare regeringen. Alliansregeringen brukar säga att den satte sig i ett hörn, sade nej och inte fick vara med och leka och att den nya regeringen är med och leker och verkligen har en röst. Men den rösten har ju inte gjort att vi i Sverige har slutat fiska torsk, även om Ices då och då rekommenderar att vi ska göra det. Det tycker jag är tråkigt. Jag fick alltså inget svar på om Jeppe Johnsson tycker att vi ska följa Ices råd. Säger Ices att nu ska vi inte fiska någon torsk i östra Östersjön eller i Kattegatt ska man följa det. Det var inte förhandlingssituationen som jag var ute efter, utan det var Jeppe Johnssons syn på det hela. Det finns ju ett tillfälle för mig att få ett svar på det.</textBlock>
    <textBlock id="i-71e319e29acb8978">Jo, jag har också uppmärksammat att lekbiomassan nu ser något bättre ut i Östersjön än tidigare, att den har vuxit till. Jag noterade också, men det kan jag ta upp med jordbruksministern själv senare, att när jordbruksministern träffade fiskebranschen i Smögen sade han i sitt tal att man om några år kan börja höja kvoterna. Det höll dock inte Fiskeriverkets generaldirektör med om. Som Jeppe lite grann var inne på tar man inte bara räntan utan börjar redan knapra på kapitalet. Det är väl kanske inte så lyckat, i alla fall inte för torsken som fisk, möjligen för näringen på väldigt kort sikt.</textBlock>
    <textBlock id="i-98ce9191159aaeed">Återigen: Jag kanske kan få ett svar på vad Jeppe Johnsson tycker om Ices och deras arbete och rekommendationer. Skulle vi följa dem om Jeppe Johnsson fick bestämma själv?</textBlock>
    <textBlock id="i-932a8dc3d7aa1b00">Anf. 57 JEPPE JOHNSSON (m) replik:</textBlock>
    <textBlock id="i-d7d239801ebe7bf9">Herr talman! Allra först ska jag kommentera Wivi-Anne Johanssons inledning, där hon ironiserade över att SFR, Sveriges Fiskares Riksförbund, på sin hemsida skriver att man ska stoppa det illegala fisket. Det tycker jag var lågt. Jag tror faktiskt att en så stor organisation är rädd om sin framtida verksamhet och inte vill fiska ut någon fisk.</textBlock>
    <textBlock id="i-d8d010e6489d4e55">När det gäller Ices har vi som utgångspunkt i förhandlingarna att vi ska följa Ices råd. Wivi-Anne Johansson har väl inte varit med och förhandlat med Socialdemokraterna, som Miljöpartiet gjorde förra perioden. Nu förhandlar de inte längre. Men då var det väl så att de inte alltid fick igenom allt, även om jag tycker att de fick igenom för mycket.</textBlock>
    <textBlock id="i-0e958899a98537d2">Så är det också när vi förhandlar om Ices. Vi har intentionen att vi så nära som möjligt, helst till punkt och pricka, ska följa deras råd. Sedan har de kanske inte till hundra procent rätt. Det finns andra forskare som tycker annorlunda. Det finns praktiker, men sådana kan man väl inte lyssna på, som också tycker annorlunda. Men intentionen när vi förhandlar är att vi ska följa Ices råd. Jordbruksministern kommer säkert att berätta hur det går till där nere i förhandlingarna.</textBlock>
    <textBlock id="i-3938be9535ce2779">Anf. 58 TINA EHN (mp) replik:</textBlock>
    <textBlock id="i-77e9820c1ed88910">Herr talman! Det är egentligen ganska tråkigt att behöva stå och debattera sådana här saker, för det handlar ju om hur man hanterar naturresurser. Men det är bra att ha system, när man väl behöver dem, som är effektiva.</textBlock>
    <textBlock id="i-1c56efdea4752ddc">Jeppe Johnsson började med att säga att sedan alliansregeringen tillträdde är man med på banan igen. Grattis, säger jag då. Den förra regeringen hade det kanske inte som ett självändamål att vara kompis med alla andra i det här sammanhanget, utan de ställde sig ibland på den ena sidan och ibland på den andra. De följde den vetenskapliga rådgivningen, eftersom det finns en gammal devis som säger att man inte sågar av den gren man sitter på.</textBlock>
    <textBlock id="i-64509ea6796cf0ba">I dag har vi pratat lite grann om att om inte vi tar upp fisken gör någon annan det. Jag hittade en gammal rapport, en av alla gamla rapporter som jag hänvisat till här i dag, där Fiskeriverket skriver att de största fångstvärdena i de olika fartygssegmenten uppgår till betydande belopp. Jag kan nämna att under år 2001 uppgick det högsta värdet som redovisats av enskilda landningar och pelagisk fisk till nästan 3 miljoner kronor. För bottentrålarna var det högsta noterade värdet ca 750 000 kronor, medan värdet av landning av lax uppgick till 140 000 kronor.</textBlock>
    <textBlock id="i-134af27e386d94d5">Mot den bakgrunden verkar den förslagna boten på 30 000 kronor vara ganska låg. Det motsvarar ungefär boten för lite snatteri.</textBlock>
    <textBlock id="i-0006d50cf68d4ebe">Anf. 59 JEPPE JOHNSSON (m) replik:</textBlock>
    <textBlock id="i-8a65541d31b805da">Herr talman! Snatteri var ju en passning. Nu ska vi inte prata justitiepolitik, men snatteri är ju nästan avkriminaliserat.</textBlock>
    <textBlock id="i-9c426b24c73f5233">Som jag sagt tidigare finns det betydligt värre sanktioner vid upprepade och allvarliga överträdelser, som indragning av yrkesfiskelicensen och fartygstillståndet och, naturligtvis, att det kan gå till domstol. Var gränserna kommer att dras kan jag inte redogöra för i detalj ännu.</textBlock>
    <textBlock id="i-7a1c62418816afe4">Inga kompisar hade den gamla regeringen när de förhandlade. Det var väl trist, även om de hade Miljöpartiet.</textBlock>
    <textBlock id="i-4690d3b49b6f41e1">Men, herr talman, jag tycker att det är ganska bra att ha kompisar. Dessutom är det roligt att ha kompisar. Jag tror att förhandlingarna blir mycket bättre om man har några kompisar bland dem där nere, och det vet jag att vår jordbruksminister och våra förhandlare har. Det är därför vi kommer något längre i förhandlingarna än vad de som inte hade och inte ville ha några kompisar gjorde.</textBlock>
    <textBlock id="i-b0afc1740b437034">Jag har hellre kompisar i EU som jag förhandlar och kommer någonstans med än sitter utan några kompisar som vill lyssna på mig.</textBlock>
    <textBlock id="i-c912364be43dffbc">Anf. 60 TINA EHN (mp) replik:</textBlock>
    <textBlock id="i-c8dacd1f0a724777">Herr talman! Det är ett argument som vi hör här hela tiden som inte riktigt stämmer skulle jag vilja påstå. Men vi kanske inte ska dra det här med kompisar för långt. Det är klart att alla vill ha kompisar, och det är väldigt bra om det finns kompisar som försvarar ekosystem och annat. Därför var inlägget om gråsäl sådant att man gärna hade velat debattera det också, men vi kanske inte ska göra det just nu.</textBlock>
    <textBlock id="i-4e1ad4dd7d399e51">Jag har en fråga om det här med avgifterna kontra indragning av licenser. Jag kan inte utläsa och har kanske missat var gränserna går däremellan? Finns det någon logik i det här, och vad lutar man sig mot? Det är en fråga som jag inte riktigt har fått svar på.</textBlock>
    <textBlock id="i-07887bd16cca3c60">Avslutningsvis undergräver en undermålig svensk fiskekontroll också våra möjligheter att kräva förbättringar i andra länder. Därför är det väldigt viktigt hur vi verkligen formulerar det här. Jag undrar om Jeppe har något svar på min fråga.</textBlock>
    <textBlock id="i-0d661445942a7275">Anf. 61 JEPPE JOHNSSON (m) replik:</textBlock>
    <textBlock id="i-e043c7ea2c840b7f">Herr talman! Som boende vid ett fiskeläge vill jag inte beskylla de svenska fiskekontrollanterna för att vara undermåliga. De har både fått förstärkta resurser av alliansregeringen och är hyfsat många i antal, i alla fall är det vad jag ibland har sett. Då kan man ju tro att alla är samlade på en plats.</textBlock>
    <textBlock id="i-5af1e51b98717248">Var drar man gränserna för när man kan dra in licenser. Dessa gränser är inte riktigt utmejslade ännu, som man kan läsa i betänkandet. Vi brukar inte fastställa sådana detaljer i ett sådant här betänkande, och ska heller inte så göra. Men det står i betänkandet vad som gäller vid allvarliga och upprepade förseelser. Det kan vara att man försöker ta i land mycket stora fångster. Om man ertappas gång efter annan är det detta som gäller. Det står också i betänkandet att i de fall som går till domstol kan Fiskeriverket dra in licenserna interimistiskt. Här finns alltså hela skalan av påföljder som gör att det inte ska löna sig att fuska, och det är säkert det som både Tina Ehn och undertecknad vill.</textBlock>
    <textBlock id="i-2628623e6aea7a72">Dessutom gläder det mig att någon som är i opposition nästan gav betänkandet ett litet erkännande. Jag önskar att jag hade kunnat sträcka mig så långt någon gång när jag var i opposition, men jag ska lära mig av detta.</textBlock>
    <textBlock id="i-58174f0f406cea82">Anf. 62 CLAES VÄSTERTEG (c):</textBlock>
    <textBlock id="i-eb725170fc62ceb9">Herr talman! Ett långsiktigt hållbart fiske är oerhört betydelsefullt både för den biologiska mångfalden och för dem som har fiske som sin dagliga inkomstkälla. För att vi ska nå dithän, till ett långsiktigt hållbart fiske, krävs ett idogt arbete på alla nivåer nationellt, europeiskt och internationellt.</textBlock>
    <textBlock id="i-b9b59a1bc2625600">Som Jeppe Johnsson har varit inne på tidigare har alliansregeringen under de här två åren visat en tydlig vilja och ambition att nå fram till överenskommelse på EU-nivån som leder till en förbättring av den gemensamma fiskeripolitiken. Det har lett till sänkta torskkvoter i Östersjön, bättre återhämtningsplaner för torsk i Östersjön och bättre återhämtningsplaner för ålen. Det här är bara några av de framgångar som Eskil Erlandsson har nått i samarbete med sina kolleger på europeisk nivå.</textBlock>
    <textBlock id="i-59ec5f16f090b0b9">Genom att vara med i diskussionerna och konstruktivt bidra har Sverige nu kunnat vara med och påverka. Vi har kunnat vara med att påverka den gemensamma fiskeripolitiken i riktning mot en förbättring. Men det är klart att den gemensamma fiskeripolitiken inte är tillräckligt bra. Det finns mycket mer kvar att göra, och där kommer Sverige att vara med och bidra. Vi behöver vara med och tillsammans se till att det förs en politik så att det svenska och europeiska yrkesfisket bidrar till att säkra och stärka den biologiska mångfalden.</textBlock>
    <textBlock id="i-26b39d351c305f7b">Men vi behöver också vara med och bidra till en politik som gör att vi har ett yrkesfiske som fortsatt kan leva. Det ska vara ett yrkesfiske som kan bidra till att hålla fiskesamhällen levande och samtidigt bidra till vårt välstånd.</textBlock>
    <textBlock id="i-ec49deca40f9151a">Herr talman! En långsiktigt hållbar fiskeriförvaltning kräver också att det finns möjlighet att sätta in sanktioner mot dem som bryter mot lagar, förordningar och överenskommelser. Det betänkande vi nu debatterar här är ett steg i den riktningen. Det kommer att leda till att vi får administrativa sanktioner på yrkesfiskeområdet. Det kommer att se till så att de som inte följer lagar, förordningar och de beslut som vi gemensamt har fattat verkligen kommer att känna av det. Det kommer att finnas en tydlig differentiering av sanktionerna, bland annat genom att en högre avgift kan påföras större fartyg.</textBlock>
    <textBlock id="i-0a273673af4ef7bd">Den lagstiftning vi nu diskuterar och som vi i eftermiddag kommer att fatta beslut om kommer också att stärka konkurrenskraften för dem som sköter sig och följer de lagar, bestämmelser och förordningar vi har. Det är helt klart så att det stora flertalet yrkesfiskare sköter sig.</textBlock>
    <textBlock id="i-86ce65611462939c">Jag tycker att det är lite trist att här i debatten höra oppositionen hänga upp sig bara på en del. Ni hänger bara upp er på sanktionsavgifterna och glömmer alla de andra delar som Jeppe Johnsson så förtjänstfullt har lyft fram. Det gäller möjligheten att dra in yrkesfiskarlicensen och möjligheten med fartygstillstånden. De finns kvar. Det här stärker möjligheten i det vi i dag fattar beslut om när det gäller de mindre förseelserna.</textBlock>
    <textBlock id="i-deb7bf43a9d3795b">Herr talman! Wiwi-Anne Johansson ställde en fråga i sitt anförande om när det hela är oskäligt. Jag vill uppmana Wiwi-Anne Johansson att läsa propositionen. På s. 51 i författningskommentarerna står det så här: Bristande betalningsförmåga, att en verksamhet är nystartad, okunskap om gällande regler, glömska, tidsbrist eller dåliga rutiner bör inte medföra befrielse från avgift. Jag tycker att det står ganska tydligt i författningskommentarerna i propositionen. Det är en viktig del i det sätt på vilket vi hanterar lagstiftningen.</textBlock>
    <textBlock id="i-c60d057a112307da">Detaljerna kommer givetvis att avgöras av domstolspraxis i slutändan. Det är inte vår uppgift att här i kammaren som lagstiftare peka ut alla detaljer. Det kommer praxis i framtiden att göra.</textBlock>
    <textBlock id="i-8948b59dca184803">Herr talman! Jag tänkte lite kort beröra några av de övriga delarna i betänkandet. Det finns ett antal motioner från allmänna motionstiden. I ett antal av reservationerna berörs just sådant som hanteras av två utredningar. I oktober 2007 tillsatte regeringen en utredare för en förbättrad fiskelagstiftning. Vi behöver en moderniserad fiskelagstiftning i Sverige, samtidigt som den anpassas i större utsträckning till de krav som EU ställer.</textBlock>
    <textBlock id="i-78a56688101eefee">Men vi behöver beakta mer än bara den ekologiska hållbarheten. Vi behöver också väga in ekonomiskt och socialt hållbart nyttjande. Förhoppningsvis ska utredningen leda till förslag som kan ge förutsättningar för långsiktig balans mellan de biologiska villkoren men också förutsättningar för lönsamma företag som bidrar till utvecklingen på landsbygden.</textBlock>
    <textBlock id="i-513d521a11fe6c1f">Alliansregeringen har också tillsatt en utredning om hur vattenbruket i Sverige ska utvecklas. Som flera i debatten har lyft fram finns det stora möjligheter att utveckla vattenbruket. Tyvärr har vi i Sverige inte riktigt tagit till vara den möjlighet som finns. Ett ökat vattenbruk kan även det leda till breddade verksamheter och fler och större företag på landsbygden.</textBlock>
    <textBlock id="i-ca63c10339a0bd9e">När utredningarna är klara kommer vi förhoppningsvis att få svar på många av de frågor som motionärerna funderar över, såsom fritidsfiske, fisketurism och vattenbruk. Tillsammans kan vi använda utredningarna som ett underlag för det fortsatta arbetet med att skapa en långsiktigt hållbar fiskeripolitik både på nationell och europeisk nivå.</textBlock>
    <textBlock id="i-e2fabbf9a73f7707">Jag yrkar bifall till förslaget i betänkandet och avslag på samtliga reservationer.</textBlock>
    <textBlock id="i-848970324f18b7d9">Anf. 63 LARS TYSKLIND (fp):</textBlock>
    <textBlock id="i-e44acf1b2a37ac69">Herr talman! Jag yrkar bifall till förslaget i betänkandet i dess helhet och avslag på samtliga reservationer.</textBlock>
    <textBlock id="i-3a387661adb9be45">Betänkandet handlar till stor del om propositionen Administrativa sanktioner på yrkesfiskets område . Det är bara att konstatera, som många har gjort här i dag, att fiskeripolitiken inte lever sitt eget liv. Fisket måste sättas in i ett större ekosystemperspektiv. På det sättet är det också en del av miljöpolitiken. De rapporter som man har sett om Östersjön visar torskens stora betydelse för att upprätthålla det ekosystem som finns i Östersjön.</textBlock>
    <textBlock id="i-9b119f470f3a3920">Därför måste man lägga stor tyngd på att man har en bra förvaltning. Till den förvaltningen måste man koppla en effektiv kontroll för att på sikt kunna ha ett hållbart fiske inom biologiskt säkra gränser. Man måste ha ett komplett system på det området.</textBlock>
    <textBlock id="i-41da6d1a7908da92">Man kan säga att kontrollen egentligen inte har något egenvärde. Det fördes en diskussion om huruvida man kan lita på fiskare eller inte. Men det handlar inte om det. Om man har ett regelverk måste man ha en kontroll. De som följer regelverket måste trots allt gynnas av att de gör det.</textBlock>
    <textBlock id="i-ea7955ffb3849b09">Om man ska ha en effektiv kontroll måste man även ha ett effektivt sanktionssystem. Därför är det bra att vi har ett förslag att behandla i dag där man inför administrativa sanktioner mot vissa typer av överträdelser. Det handlar främst om rapporterings- och anmälningsskyldigheter.</textBlock>
    <textBlock id="i-cbdf4caebfeaf96f">Det har dragits in mycket annat i diskussionen tidigare här i dag. Men detta handlar om en begränsad del av sanktionssystemet. Det handlar egentligen om det som är förutsägbart; man vet precis hur man ska undvika sanktionsavgifterna. Det är inom det området man kan ha den typen av avgifter.</textBlock>
    <textBlock id="i-94db77810e7ff169">Det är en grundläggande utgångspunkt att systemet inte får vara för krångligt vare sig för fiskarna själva eller för den kontrollerande myndigheten. Då fungerar inte ett sådant här administrativt sanktionssystem. Det måste som sagt vara helt förutsägbart för den som har att följa regelverket hur man ska kunna undvika sanktionsavgifter.</textBlock>
    <textBlock id="i-bd9f4b24714c2232">När det gäller det otillåtna fisket måste man komma ihåg att det fortfarande är de straffrättsliga reglerna som gäller. Om man landar hiskeliga otillåtna mängder fisk handlar det inte om sanktionsavgifter. Det är ett brott som man ska dömas för i domstol.</textBlock>
    <textBlock id="i-75f3c2417d7600a4">Herr talman! Det är viktigt att administrativa sanktionsavgifter är enkla både att avgöra och döma ut. En annan aspekt jag tycker är värd att nämna är att det måste finnas en rättssäkerhet i alla system. Jag tycker att förslaget uppfyller de kraven i och med att den som får en anklagelse om regelbrott riktad mot sig får tillfälle att yttra sig. Den personen har även en möjlighet att överklaga i domstol, om han eller hon känner att detta inte är riktigt. Det är värt att poängtera att den rättssäkerheten måste finnas i ett sådant här system.</textBlock>
    <textBlock id="i-48858c77e972ae5b">En invändning framförs i en gemensam reservation från oppositionen mot att man använder fartygets storlek för att differentiera avgiften. Om man ska ha ett sådant här system måste det finnas en enkelhet och förutsägbarhet. Om man skulle införa också fångstvärdet som en parameter blir det återigen så att man måste göra beräkningar, bedömningar och så vidare. Då är det inte något enkelt system. Man ska veta att om man gör en viss sak så kostar det en viss summa.</textBlock>
    <textBlock id="i-ce32d85615abbf16">Herr talman! Ett system med administrativa sanktioner bygger på att vi har ett effektivt kontrollsystem. Därför förvånas man över att det i en socialdemokratisk reservation sägs att inga nya resurser ska tillföras kontrollsystemet, utan att det krävs en annan syn på kontrollen. Ni pratar alltså om mer effektivitet och mindre kvantitet. Det tycker jag är ett påstående som man kan förundras lite över. Man slår in många öppna dörrar när man pratar om detta.</textBlock>
    <textBlock id="i-f855325ad05fbd71">Man kan inte nog understryka vikten av att Sverige kan agera trovärdigt i EU. Vi har diskuterat agerandet i EU och hur vi kan förhandla om saker och ting. Ska vi diskutera andra länders kontroll måste vi vara väldigt säkra på att vår egen kontroll är utan kritik och att vi uppfyller de krav som man kan ställa på en kontroll. Jag är helt övertygad om att de resultat som vi trots allt har uppnått i diskussionen med Polen om Östersjön hade vi aldrig kunnat uppnå om vi i Sverige inte först hade sett till att vi hade en väl fungerande kontroll. Vi har trots allt fått kritik från EU-kommissionen för att kontrollen inte fungerade i alla stycken.</textBlock>
    <textBlock id="i-aa490eb695a07914">Det är i ljuset av detta man ska se dessa 7 miljoner kronor. Socialdemokraterna tycker tydligen att det är onödiga pengar att tillskjuta till fiskekontrollen. Jag kanske kan få en förklaring senare på varför man tycker detta.</textBlock>
    <textBlock id="i-e7987edb84d3acf0">Vi är nog helt överens om att vi ska ha mer effektivitet och mindre kvantitet. Det har vi diskuterat i många år. Det är målsättningen. Det handlar om ett riskanalysbaserat arbetssätt. Det är precis så som Kustbevakningen arbetar i dag. Det är ingenting som riksdagen i dagsläget behöver gå ut och kräva. Det är också att slå in en öppen dörr skulle jag vilja påstå.</textBlock>
    <textBlock id="i-f3c7f2ddd08e9595">Det är också mycket viktigt att vi kan upprätthålla ett samarbete med andra länder, till exempel runt Östersjön och Kattegatt och Skagerrak, och har ett utbyte av personal i vissa stycken, ett utbyte av övervakningsdata och samordnade kontrollinsatser.</textBlock>
    <textBlock id="i-d94c81f49051a4cd">Jag läste i den socialdemokratiska reservationen att man vill att samarbetet inom EU ska resultera i en gemensam personalstyrka. Det framgick inte hur det är tänkt och hur det skulle ge ett mervärde i förhållande till dagens sätt att arbeta där länderna samarbetar med väl definierade egna personalstyrkor. Sedan kan det vara intressant att höra vad samarbetspartierna Miljöpartiet och Vänsterpartiet tycker om ett sådant förslag.</textBlock>
    <textBlock id="i-3bb6ea0c251feabe">Fru talman! Låt mig säga lite grann om fiskekvoterna och torskfisket. Jag vill direkt göra en kommentar till Wiwi-Anne Johanssons referat från Smögen. Jag var faktiskt på plats. Det var inte alls så att generaldirektören i Fiskeriverket Axel Wenblad och jordbruksministern hade olika åsikter i det fallet. Det handlade om att man nu såg att det fanns en ökning i Östersjön. Alla som var där, inklusive jag själv, var rörande överens om att man inte kan börja ta av det kapitalet bara för att det har ökat, utan att man ska låta kapitalet växa till. Det var så diskussionen fördes. Det fanns ingen motsättning i den diskussionen.</textBlock>
    <textBlock id="i-317837f37f204bb9">Jan-Olof Larsson tog upp frågan om hur man kopplar frågan om fiskekvoter till ett ansvarsfullt fiske där man kan få bort fiskedumpning. Vi är helt överens om det. Sverige driver fortsatt frågan om havdagar. Nu sade visserligen Jan-Olof Larsson att det aldrig kan fungera. Han har kanske något annat bra förslag i fickan.</textBlock>
    <textBlock id="i-3817c187cb204fbb">Fru talman! Låt mig till sist säga några ord om något som inte har tagits upp här tidigare. Det handlar om internationella avtal. Den frågan aktualiserades alldeles nyligen när EU skulle förändra partnerskapsavtalet mellan EU och Mauretanien. Vi hade en diskussion både i miljö- och jordbruksutskottet och i EU-nämnden om den frågan. Vi i Folkpartiet tycker att det är en väldigt viktig fråga. När man såg resultatet av den här förhandlingen från EU-kommissionen får man ändå säga att det var ett väldigt stort steg i rätt riktning. Det blev de facto ett mindre uttag av fisk, och samtidigt gick det mer pengar till landets fiskeförvaltning. Målsättningen i sådana avtal måste vara att landet ska kunna stå på egna ben och dra nytta av sin fiskeresurs. Det står även i betänkandet att utgångspunkten måste vara att vi har samma krav på ett uthålligt fiske när vi sluter den typen av avtal som när vi diskuterar vårt eget fiskebestånd.</textBlock>
    <textBlock id="i-0ef4621b75a80de6">När man läser rapporten kan man också konstatera att det här avtalet berör en väldigt stor del av statsbudgeten för Mauretaniens del. Bara det gör att man måste vara mycket försiktig och noggrann när man sluter den här typen av avtal. Landet är så beroende av det avtalet. Det fanns en siffra på att 1520 procent av Mauretaniens statsbudget bygger på det här partnerskapsavtalet. Då är man inte riktigt i ett starkt förhandlingsläge.</textBlock>
    <textBlock id="i-5fab7b7febdd2c8a">Kontentan är att jag tycker att resultatet av just den förhandlingen, och det tycker jag kan vara ett riktmärke även för framtiden när man sluter partnerskapsavtal, är att landet man sluter avtal med stärks i förhandlingen.</textBlock>
  </contentBlock>
  <contentBlock page="0" id="i-8e070da6f3252636">
    <textBlock id="i-405c8ae66283dd65">Anf. 64 JAN-OLOF LARSSON (s) replik:</textBlock>
    <textBlock id="i-a0ae92c1b3ab403e">Fru talman! Jag tänkte göra ett klarläggande när det gäller den diskussion som vi alltid har om havdagar på västkusten. Som jag sade i mitt inlägg är det ett sympatiskt förslag att man broderligt kommer överens med de danska fiskarna om att vi ska fiska och ta i land allt vi får, sedan blir det ingen dumpning, och det fungerar bra.</textBlock>
    <textBlock id="i-a11f047c32605504">Men nu är det så här, Lars Tysklind, och det vet du, att danska fiskare har infört individuellt överförbara kvoter inte bara på sillsegmentet utan även på andra segment som man fiskar i Kattegatt och Skagerrak. Det innebär att om vi skulle komma överens med danskarna om havdagarna skulle de frivilligt säga: Ni får gärna komma och ta ur min plånbok det jag har fått av den danska staten.</textBlock>
    <textBlock id="i-4d7943c852310b7a">Du vet, Lars, att pratar man med de fiskare hemma som har varit i kontakt med de danska fiskarna säger de att havdagar numera är kört i och med att danskt fiskeri har gått över till individuellt överförbara kvoter. Det är ingen lösning som man kan komma fram till.</textBlock>
    <textBlock id="i-a741ff82a7243017">Det finns ett annat kortsiktigt sätt just nu för att komma åt dumpningen på svensk sida. Det är att vi begär ett undantag så att vi får ta i land det vi fiskar över kvoten och slipper att kasta det i sjön. Vi ser hur mycket som fiskas. Det här kommer naturligtvis att värna bestånden. Det kan vi göra nationellt. Vi kan begära det undantaget och få det genomfört. Nu sade Jeppe Johnsson att moderatregeringen med sina stödpartier ställer upp på detta. Jag hoppas att ett av stödpartierna kan ge klart besked.</textBlock>
    <textBlock id="i-2dd77ab1dd240d74">Anf. 65 LARS TYSKLIND (fp) replik:</textBlock>
    <textBlock id="i-4544e5b182e4704f">Fru talman! Inom alliansen har vi inte uppdelningen i stödpartier och andra partier. Vi är jämbördiga.</textBlock>
    <textBlock id="i-b0c99b065bcfd903">Att danskarna har infört sina system har försvårat den lösning med havdagar som fanns att tillgå för ett antal år sedan men som inte kom till stånd då. Jag tycker att man ändå ska pröva vidare om det inte går att förhandla. Danskarna är väl också föränderliga i sin politik. De har väl inte låst fast sina positioner helt och hållet hoppas jag.</textBlock>
    <textBlock id="i-3752938377fa3282">Det är väldigt viktigt att vi inte låser fast oss och säger att om vi inte får havdagar finns det ingen lösning. Det är helt riktigt. Norrmännen har infört förbud mot fiskedumpning, och de har andra typer av åtgärder också. Selekterade redskap är inget som skiljer länderna åt. Det kan man utveckla, och det är kanske en av de viktigare sakerna.</textBlock>
    <textBlock id="i-720dfc2d321367d9">Även i Norge stänger man vissa områden om det visar sig att det finns väldigt stora fiskbestånd inom de områdena som inte får tas upp på grund av kvotbestämmelser. De fiskare som fiskar utan att dumpa fisk gynnas av de kvotsystem som finns. Det finns naturligtvis många sätt som man måste jobba på med detta. Det tycker jag att vi ska titta på.</textBlock>
    <textBlock id="i-95bb45aa76a1f014">Det är precis som Jeppe Johnsson sade här förut. Det är klart att om vi inte får slut på fiskdumpningen får egentligen inte fisket utan fiskeripolitiken ett väldigt trovärdighetsproblem.</textBlock>
    <textBlock id="i-1df2323c8abc05c2">Anf. 66 JAN-OLOF LARSSON (s) replik:</textBlock>
    <textBlock id="i-49d98f57633b1b22">Fru talman! Det känns lite grann som om du har snöat in på detta med havdagar. Vi måste lyfta blicken eftersom nu danskt fiske har valt väg. Man har övergått till överförbara individuella kvoter. Det är inte så att vi, om vi hade gjort det i Sverige, skulle ha kunnat gå in nästa månad och säga att vi slutar med det, för de har lagt ut hur mycket pengar som helst på det och satsat. Det är inte bara att ändra. Vi måste välja en annan väg när det gäller den delen. Den vägen är stängd i dag. När man pratar med svenska fiskare som har pratat med danska fiskare hör man att de inte får med sig dem.</textBlock>
    <textBlock id="i-4cb8c8972559d563">Det är ju inte av illvilja svenska västkustfiskare i dag dumpar fisk. Det gör de därför att de måste göra det. När de har fyllt torskkvoten för den veckan och har kvar kvoten för kolja och fiskar på den får de kasta all torsk rätt i havet. Det är naturligtvis ett resursslöseri, och det väcker också en opinion ute bland allmänheten som drabbar fisket. Den frågan kan vi nationellt göra någonting åt, och jag tycker att det är bra om vi gör det tillsammans och inte har något politiskt käbbel om det eftersom vi alla är överens om hur viktigt detta är för fisket.</textBlock>
    <textBlock id="i-8fb7349633dbb14a">Anf. 67 LARS TYSKLIND (fp) replik:</textBlock>
    <textBlock id="i-9d97457ac86b4327">Fru talman! Jag kan bara hålla med Jan-Olof Larsson här. Det är klart att vi ska pröva alla vägar som är möjliga för att kunna få stopp på dumpning av fisk. Men sedan kan man säga att det är oerhört viktigt att även jobba inom EU för att skapa ett regelverk. Även om vi inte dumpar vår fisk, och trovärdigheten hos den svenska fiskeripolitiken då påverkas, och med tanke på att vi sparar resurserna i våra svenska vatten, så är det så att om man ser detta i ett lite större perspektiv är det naturligtvis oerhört viktigt att alla är med på detta och att man får slut på fiskdumpningen på hela den gemensamma fiskeripolitikens område.</textBlock>
    <textBlock id="i-a04d5d0ebbf35745">Det är naturligtvis ingen som över huvud taget har varit i närheten av att tro att dumpningen beror på något slags illvilja från fiskarnas sida. Jag vet att de mår väldigt dåligt av att slänga fin matfisk i sjön. Det är ju inte till nytta för någon. Hade det varit till nytta för resursen, så att man visste att man kunde fiska upp den fisken någon annan gång, hade det varit en sak. Men det här är ju något helt annat. Hade det varit något annat som man slängde i sjön hade man antagligen blivit åtalad för att man hällde organiskt material i havet. Det är klart att det är fullständigt meningslöst, det som pågår. Därför tycker jag att vi ska lyssna på varandra och ta till vara alla de möjligheter som går att ta till vara i det sammanhanget.</textBlock>
    <textBlock id="i-9d25118b75235882">Men som sagt: Vi ska vara väldigt tydliga med att det inte är fiskarnas trovärdighet vi pratar om, utan det är fiskeripolitikens trovärdighet vi pratar om.</textBlock>
    <textBlock id="i-17ea6f783032d566">Anf. 68 IRENE OSKARSSON (kd):</textBlock>
    <textBlock id="i-1c3f2acb1d1f98d6">Fru talman! Det tenderar ju att bli så att när man är den partiföreträdare som är sist ut är det mycket av det som är tänkt i förväg som redan är sagt, men en del tål att upprepas, och en del tål att strykas under.</textBlock>
    <textBlock id="i-1cc5e10add5b50f9">Det betänkande som vi nu behandlar tar upp ett antal olika delar av fiskepolitiken. Sanktionsavgifterna är den väsentligaste delen, men mycket annat är också viktigt av det som står i betänkandet.</textBlock>
    <textBlock id="i-d46604f7164c8ead">Sanktionsavgifterna och förändringarna där av fiskerilagstiftningen gör att vi på ett snabbt och effektivt sätt kan komma till rätta med förseelser, betydligt effektivare än vad som hittills har varit möjligt. Det ser vi kristdemokrater mycket positivt på. Vi hoppas att den här förändringen ska leda till en större respekt för och efterföljelse av de regler som gäller. Det vinner alla på: fiskaren, fisken, det ekologiska systemet och för den delen även staten.</textBlock>
    <textBlock id="i-6560ab93c6ed5373">De motioner som skrivits med anledning av detta kan väcka en del undran. Hur skulle Sverige till exempel kunna återkalla licenser och tillstånd som utfärdats av utländska myndigheter? När skulle vi vilja att till exempel danska och norska motsvarande myndigheter gav vår fiskeflotta reprimander för tillstånd de erhållit här i Sverige?</textBlock>
    <textBlock id="i-a90b3a43e4604246">En annan undran som uppkommer vid läsning av reservationerna gäller fritidsfisket, en nog så viktig del av den svenska turistnäringen och vår möjlighet till rekreation. Jag återkommer till det lite senare.</textBlock>
    <textBlock id="i-7fa4fc7e09929f4d">Miljöpartiet har i en reservation lyft fram att utredningen borde ha lyft upp andra aktörer på fiskets område än yrkesfisket när det gäller sanktioner. Varför såg man inte till att det kom med i de direktiv som den förra regeringen skrev? Man hade all möjlighet i världen att göra det. Det tycker jag är lite intressant att se. Den utredning som ligger till grund för dagens betänkande tillkom ju faktiskt på den förra regeringens tid må vara att tillägg har gjorts senare.</textBlock>
    <textBlock id="i-c9def8b052f90dee">Våra hav är en viktig förutsättning för människans liv på jorden. Att vi vårdar haven och värnar det liv som finns i dem är en förutsättning för vår egen överlevnad. De senaste åren har debattens vågor gått höga om hur vi ska se till att havet inte töms på sina resurser och hur vår påverkan på ekosystemet ska vara så liten som möjligt. Vi ser delar av den debatten i dagens betänkande, där flera motioner tar upp hur fisket bör bedrivas om det över huvud taget ska bedrivas något fiske.</textBlock>
    <textBlock id="i-5ed5e04551cd01b7">I samband med detta vill jag påtala vikten av det som framkom vid den hearing som jordbruksministern tog initiativ till och som anordnades den 9 mars då man belyste EU:s fiskepolitik och behovet av att reformera den i grunden. Jag har sagt det tidigare i denna talarstol, fru talman, men jag gör det igen. Sverige och jordbruksministern kan och bör inför och under ordförandeskapet 2009 gå i bräschen för att en reformering ska komma till stånd. Sverige och Europa ska framgent ha ett fiske, men det måste vara ett fiske som är anpassat till vad naturresurserna klarar av.</textBlock>
    <textBlock id="i-5dd117dc78e46e7e">Många av dagens fiskare har generationer av fiskare bakom sig. Det är ett gediget kunnande och en lång praktisk erfarenhet, och denna kunskap måste tas till vara i arbetet med att förvalta fiskbeståndet. Ska arbetet lyckas behövs en tillit och en tilltro mellan vetenskap och yrkesfolk som tyvärr bitvis saknats hittills.</textBlock>
    <textBlock id="i-0b3fab5fa7760470">Det arbete som startade med hearingen måste få fortsätta. Sverige har genom jordbruksminister Erlandsson haft ett förhållningssätt som varit framgångsrikt, och det ska vi fortsätta ha. Det har hänt oerhört mycket mer sedan alliansregeringen tillrädde, där vi är fyra delar som aktivt arbetar tillsammans för att få en god politik på alla områden inklusive fisket. Sverige har gått och ska fortsätta gå i bräschen för att hitta lösningar på utkastproblematiken. Vi har hört mycket om det i dagens debatt. Det kan aldrig vara försvarbart att slänga fisk överbord.</textBlock>
    <textBlock id="i-15254e26c5e1a83d">Jag berörde tidigare fritidsfisket och vad Miljöpartiet anfört om att även det borde ha tagits med i förslaget om sanktioner. Fritidsfisket är en viktig del av turistnäringen och kan vara ett led i att främja folkhälsan också, precis som älgjakten kan vara det. Men fritidsfisket är ju vad ordet säger för de allra flesta av oss, något som vi gör på vår lediga tid må vara att det omsätter oerhört stora summor.</textBlock>
    <textBlock id="i-9c59c87f00954be5">En del av fritidsfisket bedrivs av företag. Dessa måste existera sida vid sida med det yrkesfiske som finns, och man måste tillsammans förvalta resurserna. Den gångna veckan var några från miljö- och jordbruksutskottets alliansgrupp och besökte skärgårdsutvecklare Carl-Gustaf Hamilton ja, den riktige Hamilton, inte deckarhjälten. Men jag kan tro att han kommer att få möta minst lika stora utmaningar som sin namne, men förhoppningsvis på ett något fredligare sätt. Vi fick ta del av det som han redan har sett efter att bara ha jobbat aktivt med dessa frågor i ett par månader men med en god erfarenhet av arbetet tidigare med andra perspektiv.</textBlock>
    <textBlock id="i-a04856e2c7790a83">I sitt arbete har han inriktningen att skärgården ska leva även i framtiden. Vi fick under vårt besök ett antal goda exempel på hur man kan lösa samexistens mellan yrkesfisket och fritidsfisket respektive mellan markägare och fiskevattensägare. Det handlar om att ta hänsyn till vad havet tål.</textBlock>
    <textBlock id="i-630d786f4f6fb4a5">Då tror jag, fru talman, att framtidens sätt är att samarbeta och gemensamt lösa de problem som uppstår. Fiskeriverket har levererat en rapport som finns nämnd i betänkandet och nu är ute på remiss. Det ska bli spännande att se vad remissvaren säger. Jag tror att det tål att strykas under en gång till att det här måste ske i samverkan. Det får inte ske på den ena partens bekostnad. Yrkesfisket har en självskriven roll i att bära upp skärgårdens kultur och framtid.</textBlock>
    <textBlock id="i-8dd6d4c424fa9501">I detta sammanhang vill jag, liksom tidigare talare, ta upp de utredningar som nu är på gång, nämligen Fiskelagsutredningen och Vattenbruksutredningen. De kommer att ge inspel till utvecklingen, och där kommer att finnas ett antal lösningar på de problem som motionärerna tagit upp. Om vi är lyhörda för vad som kommer fram, och om vi tar till oss vad kustens egen befolkning säger, kommer vi att i fortsättningen ha ett levande hav som fungerar i samexistens med oss människor.</textBlock>
    <textBlock id="i-07bc9aef110f9345">Jag tror att det är viktigt att komma ihåg vad Hamilton sade till oss, nämligen att många av de företag som i dag huserar jag tror att det var det ord han använde i våra skärgårdar har ingen som helst kunskap eftersom de kommer från andra nationer eller kommer med ett helt urbant perspektiv på de resurser som ska användas. Vi behöver göra mycket på detta område, och mycket är på gång.</textBlock>
    <textBlock id="i-8f77618b07359211">Det var en lång utvikning från ämnet sanktionsavgifter kan tyckas, men det förutsätter att vi har tydliga regler, att vi har regler som går att följa, övervaka och i förekommande fall ge reprimander för. De förändringar av fiskelagen som vi debatterar i dag är ett led i det arbetet.</textBlock>
    <textBlock id="i-33745ce2c131aa60">Fru talman! Jag yrkar bifall till utskottets förslag i betänkandet och avslag på samtliga reservationer.</textBlock>
  </contentBlock>
  <contentBlock page="0" id="i-f751375ad2cd9980">
    <textBlock id="i-ba47af94c0f069f3">Anf. 69 JAN-OLOF LARSSON (s) replik:</textBlock>
    <textBlock id="i-75af46ca2eeda482">Fru talman! Jag har bara en fråga. Vi har ju diskuterat hur duktiga vi är på att förhandla i EU och vilken taktik som är bäst och mest gynnsam. Det verkar som om målet är detsamma för oss. Jag undrar om jag uppfattat det rätt även vad gäller Kristdemokraterna. Är målet, att komma så nära Ices rådgivning som möjligt, en framgång?</textBlock>
    <textBlock id="i-86501faad56be2a1">Anf. 70 IRENE OSKARSSON (kd) replik:</textBlock>
    <textBlock id="i-dc2890d24c49b12e">Fru talman! Målet är att få ett hållbart hav, ett hållbart system, som fungerar för alla involverade parter, såväl djur som människor. Det betyder, vilket regeringen med jordbruksministern i täten varit mycket tydlig med, att förhandlingsarbetet måste utgå från och leda fram till att vi ska komma så nära som möjligt de optimala mål som finns för att få ett hållbart system. Då är goda relationer till dem som finns i vår närhet, goda relationer till kolleger icke att förakta, en oerhört viktig faktor för att nå målet. Om jag sätter mig längst ned i lokalen och är tyst lär jag inte komma någonstans, men om jag försöker ta till orda och påverka alla andra kommer vi vidare.</textBlock>
    <textBlock id="i-8b2ecb6b638130f8">I jordbruksministerns fall vet jag att han kommit långt i det arbetet just för att han är den person han är och för att han har med sig de riktlinjer från den nuvarande regeringen som innebär att här ska diskuteras, ventileras och även dras upp riktlinjer tillsammans med andra. Då är målet naturligtvis att vi ska ha ett hav som vi kan lämna vidare till kommande generationer.</textBlock>
    <textBlock id="i-d3f0939475f3c7fa">Anf. 71 JAN-OLOF LARSSON (s) replik:</textBlock>
    <textBlock id="i-2622c7e93f4d77bc">Fru talman! Och det målet utgår alltså från Ices rådgivning?</textBlock>
    <textBlock id="i-b626b0e76c9cb06a">Anf. 72 IRENE OSKARSSON (kd) replik:</textBlock>
    <textBlock id="i-700f0e56a14cdf4d">Fru talman! Det målet är större än Ices rådgivning skulle jag vilja säga. Det finns andra faktorer som vi berört i dag som kommer in i detta. Jeppe Johnsson lyfte fram ett djur som det tidigare talats mycket om i denna riksdag. Det finns andra faktorer som också påverkar. Målet måste vara större. Målet är ett hav som vi kan lämna vidare till kommande generationer, ett hav så nära balans vi kan komma. Tyvärr har vi genom tiderna manipulerat det rätt kraftigt.</textBlock>
    <textBlock id="i-2d1bada529127daa">Anf. 73 Jordbruksminister ESKIL ERLANDSSON (c):</textBlock>
    <textBlock id="i-206613e482b28cf6">Fru talman, ledamöter och åhörare! Vi ska i denna debatt bland annat diskutera propositionen Administrativa sanktioner på yrkesfiskets område m.m. Jag har i det sammanhanget delat upp arbetet i tre steg som jag ansett som nödvändiga att ta för att komma till rätta med de dumheter som delar av en yrkeskår bedriver.</textBlock>
    <textBlock id="i-d4aaf568e113bee9">För det första har jag följt en mycket intensiv debatt under 2006 och delvis under 2007 om att vi måste ha en förbättrad kontroll. Det föranledde mig att i budgetpropositionen 2008, alltså för innevarande år, anslå ytterligare 7 miljoner kronor för fiskerikontrollen.</textBlock>
    <textBlock id="i-8f21dad6c9faa18f">För det andra har jag följt arbetet med huruvida den fiskerikontroll som vi har, och har haft, fungerat på ett tillfredsställande eller bra sätt. Det har resulterat i att jag tagit ställning för vilket nu är genomfört en förflyttning av fiskerikontrollverksamheten från Kustbevakningen till Fiskeriverket.</textBlock>
    <textBlock id="i-b7ecab43f504931a">För det tredje tycker jag att det är viktigt att alla följer de lagar, förordningar, beslut och överenskommelser som vi har att följa inom olika verksamheter, inte minst vad beträffar fiskeriverksamheten.</textBlock>
    <textBlock id="i-e6a1ea37d0d204ee">För att vi som land ska kunna bevisa för andra att vi lever upp till de överenskommelser som vi träffar, och för att vi vill bevara och utveckla den biologiska mångfalden, har jag kommit fram till att det behövs ytterligare instrument, nämligen sanktioner, på yrkesfiskets område. Det behövs för att, som jag brukar säga, det ska nypa i skinnet på den som bryter mot vad som gäller.</textBlock>
    <textBlock id="i-46f8b63d83e9a3b4">Därtill ska konstateras att ett annat skäl till propositionen är att vi fått ett formellt meddelande från Europeiska unionen om att de sanktioner vi har i dag inte ansetts tillräckligt effektiva. Man kräver således av oss att vi vidtar åtgärder. I det sammanhanget skulle jag vilja poängtera att det på den europeiska spelplanen, alltså i Europeiska unionen, för närvarande bedrivs ett mycket intensivt arbete för att komma fram till gemensamma ståndpunkter men kanske också gemensamma regler för hur vi ska få bort det illegala fisket, det orapporterade fisket och det underrapporterade fisket, det så kallade IUU-fisket. Jag förväntar mig att det kommer att leda till en europeisk lagstiftning inom en inte alltför avlägsen framtid.</textBlock>
    <textBlock id="i-0e2fcc05412950c4">Varför är det då viktigt med de tre åtgärder som jag beslutat mig för att vidta på detta område? Det finns många skäl, men för tids vinnande ska jag inte räkna upp alla utan endast nämna dem som jag tycker är viktigast.</textBlock>
    <textBlock id="i-fd7ca2d7e22af250">Ett för mig viktigt skäl är att vi har en välfungerande fiskerikontroll så att alla konsumenter, den stora breda allmänheten, kan känna förtroende för fisk och för fiskepolitiken. Det är också viktigt för att jag vill ha ett hållbart fiske i våra vatten och i andras vatten. Dessutom vill jag ha en artrikedom och en biologisk mångfald i alla delar av vår natur, därav nödvändigheten av att ha dessa kontrollmekanismer.</textBlock>
    <textBlock id="i-ed4e0341d67ba83a">Förslaget till sanktionsavgifter ska alltså ses i en helhet, där vi skapar en effektiv kontroll med tydliga påföljder, för att vi ska känna oss trygga i att vi tar upp fisk som är lagligt fiskad utifrån överenskommelser som vi har gjort med andra, och inte mer.</textBlock>
    <textBlock id="i-2172b9f0caa93ee4">Det är, som jag nämnde tidigare, viktigt att de som gör fel eller inte lever efter det som vi har kommit överens om sanktioneras eller rent av straffas. I dag har vi en situation där en hel yrkeskår kollektivt anklagas, eftersom det är väldigt få som döms i det system som vi har i dag. Så kan det inte få fortsätta, som jag ser det.</textBlock>
    <textBlock id="i-455ec8aa23adefcf">Det nya förslaget ger direkta och tydliga påföljder för den som bryter mot regelverket. Det i sin tur leder till att den stora majoriteten yrkesfiskare som i dag gör rätt för sig jag är övertygad om att det är på det sättet och lever efter de regelverk som vi har i framtiden inte heller kommer att anklagas i generella termer, vilket faktiskt sker i dag.</textBlock>
    <textBlock id="i-b07665b8c79703bf">Bakgrunden till propositionen var att det infördes sanktionsbestämmelser 2003. Det var så sent som 2003; det är inte så länge sedan. Men de anses i dag inte vara tillräckligt effektiva, vare sig av oss i regeringen eller av Europeiska unionen. Så nya bestämmelser som de som infördes 2003 anses inte vara tillräckligt effektiva.</textBlock>
    <textBlock id="i-54f0b5e343b2a0c3">Därtill finns det problem med de nuvarande bestämmelserna. Det blir många gånger väldigt långdragna processer, alltför långdragna. Det finns många anledningar till det. Till dem hör att polis- och åklagarväsendet och de allmänna domstolarna har begränsade resurser och är ålagda att prioritera vissa typer av brott före andra typer av brott och överträdelser. Bland dem som inte ligger i de övre grupperna vad gäller prioritet för de rättsvårdande myndigheterna ligger till exempel fiskelagstiftningen.</textBlock>
    <textBlock id="i-0e324675ca7ad8b3">Detta var alltså bakgrunden till att Fiskesanktionsutredningen fick i uppdrag att åstadkomma en effektivisering av sanktionerna på yrkesfiskets område. Den proposition som ska behandlas av riksdagen i dag utgör som jag ser det ett viktigt steg på väg mot en förbättring av vårt sanktionssystem. Förslaget innebär att Fiskeriverket direkt kan besluta om att en sanktionsavgift ska betalas av den som har gjort sig skyldig till mindre allvarliga överträdelser.</textBlock>
    <textBlock id="i-760179f5de95fb3c">Det nya förslaget innebär en effektivisering, då myndigheten får möjlighet att hantera ärendena snabbare och det för yrkesfiskets del blir väldigt tydligt vilka fiskare det är som bryter mot de bestämmelser och överenskommelser som finns.</textBlock>
    <textBlock id="i-202d7bf48acf733b">Förslaget innebär att vissa mindre allvarliga överträdelser ska överföras från den straffrättsliga delen av vår lagstiftning till ett system med administrativa sanktionsavgifter. Enligt förslaget bemyndigas regeringen att meddela närmare föreskrifter, dels om vilka överträdelser som ska föranleda sanktionsavgift, dels om sanktionsavgifternas storlek.</textBlock>
    <textBlock id="i-2943f621f63c668b">Fru talman! Jag anser att det beslut som jag förväntar mig att riksdagen kommer att fatta i dag är ett viktigt steg i en förbättrad fiskeriförvaltning. Fiskeriförvaltning fungerar emellertid inte enbart med en effektiv och grundlig fiskerikontroll. Men genom lagens beslut kommer vi att få ett förbättrat, tydligare och förhoppningsvis också effektivare sanktionssystem redan från den 1 juli innevarande år.</textBlock>
    <textBlock id="i-6c0309f4d16afc7d">Det är ett steg i min strävan att utveckla fiskeresursen för att säkerställa såväl en ekonomiskt lönsam och hållbar fiskenäring som hållbara fiskebestånd och därmed en rik biologisk mångfald i våra hav. Det är viktigt att vi gör vad vi kan för att minska den misshushållning som ibland sker på fiskets område i dag. Detta är en del i det pussel som måste läggas.</textBlock>
    <textBlock id="i-f425a38e9e061d9d">Som jag sade inledningsvis är det viktigt att komma ihåg att de allra flesta yrkesfiskare sköter sig bra. Men några förstör för resten. Nu hoppas jag att det ska nypa i skinnet på dem som inte följer överenskommelserna, de kvoter som de är tilldelade och de regleringar som alla har att leva efter och som vi har kommit överens om, ofta tillsammans med andra.</textBlock>
    <textBlock id="i-bd98d9b62cc5ac98">Med det kan vi ge många av de hotade fiskarter vi har en chans att återhämta sig och därmed på några års sikt ge goda förutsättningar för det yrkesfiske och fritidsfiske som vi alla strävar efter att ha i vårt land och de vatten som vi behärskar men också i andra delar av världen.</textBlock>
    <textBlock id="i-446543106af0996f">(Applåder)</textBlock>
    <textBlock id="i-50af627ce67b3ce9">Anf. 74 JAN-OLOF LARSSON (s) replik:</textBlock>
    <textBlock id="i-9f054d2305fb2f26">Fru talman! Det har varit en diskussion här om målet med fiskeripolitiken och EU-förhandlingarna. Eskil Erlandsson brukar framhålla sig själv som en mycket god förhandlare.</textBlock>
    <textBlock id="i-279c1dae2fb8b13d">Målet har man varit ganska överens om. Regeringen har uttryckt att målet är att komma så nära Ices rådgivning som möjligt. Även om nu Kristdemokraterna svävar på målet står det ändå i de papper som regeringen har gått ut med annars.</textBlock>
    <textBlock id="i-33470185f8da5f96">Jag har undersökt hur det förhåller sig när det gäller att komma så nära Ices rådgivning som möjligt. Jag gick tillbaka och tittade från 2002 och jämförde Ices rådgivning med vad man kom överens om vid ministerrådet.</textBlock>
    <textBlock id="i-5d06e11f43f97fee">År 2002 kom ministerrådet överens om två gånger det som Ices hade rådgivit. År 2003 var det ungefär detsamma, 1,9 gånger Ices rådgivning. År 2004 var det 1,75 gånger Ices rådgivning. År 2005 gjorde man ett tapp. Då tillät man 2,9 gånger Ices rådgivning. Men det tog man igen nästa år, 2006, då man var nere på 1,8.</textBlock>
    <textBlock id="i-4fde3dcabc3e9f33">På hösten 2006 åkte Eskil Erlandsson och förhandlade om vilka fiskekvoter vi skulle ha 2007 och 2008. Sedan kom Eskil Erlandsson fram och talade med jublande stämma om att han hade varit jätteduktig. Han hade bara gått med på 3,3 gånger Ices rådgivning. Det var betydligt mycket sämre än tidigare år. År 2008 var han ännu stoltare. Då hade han gått med på 4,3 gånger Ices rådgivning. Det var ju jätteduktigt gjort!</textBlock>
    <textBlock id="i-324cf5b394e510a0">Han kommer varje gång och talar om att han varit en fenomenal förhandlare. Jag undrar hur ni egentligen räknar i regeringen. När är ni duktiga, och när är ni inte duktiga? Det kan vara intressant att få reda på det.</textBlock>
    <textBlock id="i-2dc977d168a6208b">Anf. 75 Jordbruksminister ESKIL ERLANDSSON (c) replik:</textBlock>
    <textBlock id="i-fafe7cff07e1af25">Fru talman! Till den här frågeställningen har jag två kommentarer.</textBlock>
  </contentBlock>
  <contentBlock page="0" id="i-e6726ab00fc3205c">
    <textBlock id="i-cde7af9105ed4b10">Anf. 76 JAN-OLOF LARSSON (s) replik:</textBlock>
    <textBlock id="i-2f39b5fabacd747e">Fru talman! Så räknar en smålänning. Du säger att vi ska följa Ices rådgivning. Det säger ministern när vi har våra möten i utskottet och i EU-nämnden. Ministern säger att strävan är att vi ska komma så nära Ices rådgivning som möjligt, och då gäller det att sitta vid bordet och förhandla to the bitter end .</textBlock>
    <textBlock id="i-4dfe8d6ef83ef624">Det har aldrig varit ett så dåligt utfall i de här förhandlingarna om vi jämför med det vi ska jämföra oss med, som är Ices rådgivning. Du får erkänna det, Eskil Erlandsson. Det är nästan fyra och en halv gång mer än vad Ices rådgivning sade som du gick med på i år.</textBlock>
    <textBlock id="i-3de466e3166a16fd">Jag hoppas att du räknar bättre när det gäller förvaltning av älgar. Annars kan vi snart skjuta dem som inte finns. Det är samma sak med fisket. Du måste erkänna att någon sämre förhandling än detta har vi inte haft på många herrans år.</textBlock>
    <textBlock id="i-c9038e53595a2fd2">Anf. 77 Jordbruksminister ESKIL ERLANDSSON (c) replik:</textBlock>
    <textBlock id="i-bf4ff9c293a1e70b">Fru talman! Ponera att ledamoten Larsson, utskottets ordförande Ygeman och jag ska komma överens om att dela någonting, låt oss säga 500 enheter, med varandra. Vi delar så att Larsson får 300 enheter och Ygeman och jag nöjer oss med 100 enheter var. Larsson väljer sedan att använda sig av dubbla antal enheter. Hur många procent har då Larsson använt av den gemensamma nyttigheten?</textBlock>
  </contentBlock>
  <contentBlock page="0" id="i-f3a00f635227c44e">
    <textBlock id="i-42ed2e9dc3d1b51b">Anf. 78 WIWI-ANNE JOHANSSON (v) replik:</textBlock>
    <textBlock id="i-fa99844f07d30ae9">Fru talman! Det man lärde sig av den här replikväxlingen var att det faktiskt inte går att förhandla om fiskekvoter. Det är helt absurt. Den torsk som finns den finns, varken mer eller mindre. Men det var egentligen inte det jag ville fråga om.</textBlock>
    <textBlock id="i-e119607a0b237110">Vi har sagt att vi är överens om att det ska nypa i skinnet och att det är bra att vi ska ta till de administrativa sanktionsavgifterna. Vi tycker dock att det skulle kunna nypa lite mer. Man skulle kunna ha högre avgifter och också ta med fångstens värde.</textBlock>
    <textBlock id="i-b9de9fd3df3f654e">Jag vill ställa en fråga till Eskil Erlandsson om det jag nämnde i mitt anförande. Yrkesfiskarna säger ofta att om vi bara kom till rätta med det illegala fisket skulle vi kunna höja kvoterna.</textBlock>
    <textBlock id="i-5e411b38b206bd79">Jag undrar om jordbruksministern delar uppfattningen att det illegala fisket är av den omfattningen att om vi bara skulle kunna komma till rätta med det kan vi höja kvoterna. Det är jag lite rädd för. Det kanske jag kan få ett svar på nu.</textBlock>
    <textBlock id="i-5380cb378596f8fb">Anf. 79 Jordbruksminister ESKIL ERLANDSSON (c) replik:</textBlock>
    <textBlock id="i-d0aa61813996d526">Fru talman! Vad beträffar det illegala fisket finns det flera anledningar att beivra det i alla delar av världen. Av det skälet pågår, som jag nämnde i mitt anförande, ett intensivt arbete bland annat i Europeiska unionen för att hitta system som är transparenta men också överförbara mellan alla ingående länder så att vi i alla led kan känna oss trygga med att den fisk vi serveras eller köper i affären är legalt fiskad, och därtill sunt och säkert.</textBlock>
    <textBlock id="i-4722fdc1d0c487b1">Detta innebär också att vi håller på att utveckla system så att vi får bort det överfiske som förekommer i dag. Vi vet att det förekommer. Hur stort det är vill jag inte ha till protokollet. Men i vissa sammanhang är det stort, och tyvärr riktigt stort.</textBlock>
    <textBlock id="i-672a962d3970275f">Vi gör stora ansträngningar både nationellt och internationellt för att komma till rätta med detta. Min tro och förhoppning är att vi ska göra det. När vi gör det ger det bättre möjligheter att tilldela fiskare större legala kvoter. Det ska vi emellertid inte göra förrän vi är uppe på biologiskt säkra nivåer som tål en biologisk variation. Där är vi kanske vad beträffar vissa arter inom relativ närtid.</textBlock>
    <textBlock id="i-4f822d9e4e5c1098">Fru talman! Det pågår också ett arbete vad beträffar avgifternas storlek inom Europeiska unionen. Det är inte för en gång och för alltid fastnitat att de högst ska uppgå till 30 000 kronor. Vi kan i Europeiska unionen komma överens, och för den delen också i en relativ nära framtid, om andra siffror. Gör vi det tycker jag att vi ska ansluta oss till ett sådant system.</textBlock>
    <textBlock id="i-4506a90e608dc2d2">Anf. 80 WIWI-ANNE JOHANSSON (v) replik:</textBlock>
    <textBlock id="i-9d9bc5b6d410b88d">Fru talman! Jag har ytterligare en fråga som gäller torsken. Man har sett en väldigt liten återhämtning. Enligt vad jag kunde läsa i ministerns tal på Smögen nu är det förstås det talade ordet som gäller säger du att om detta fortsätter kan man inom några få år höja kvoterna. Är inte det lite riskabelt? De behöver ju få några år på nacken för att kunna reproducera sig. Man tecknar på något sätt redan nu så snabbt in en eventuell återhämtning.</textBlock>
    <textBlock id="i-e0119f2efc65d6b0">Anf. 81 Jordbruksminister ESKIL ERLANDSSON (c) replik:</textBlock>
    <textBlock id="i-a759c005ee822b2f">Fru talman! Det är riktigt som det står i det skrivna talet. Vår bedömning är att om utvecklingen fortsätter är det möjligt på några år att höja kvoterna. Det förutsätter emellertid att vi är inom biologiskt säkra gränser.</textBlock>
    <textBlock id="i-4a5140ac6a4d10d7">Enligt min uppfattning borde vi också höja storleken på den fisk vi plockar upp så att den hinner reproducera sig. Det tar, som sagt, något år. Men det tar inte en jättelång tid. Det går i fisksammanhang relativt snabbt.</textBlock>
    <textBlock id="i-be591793a4ce66b6">Anf. 82 TINA EHN (mp) replik:</textBlock>
    <textBlock id="i-42b7d8787b9891a8">Fru talman! Jag har två frågor. Jag vill först säga att det är trevligt att vi ändå har förslaget om att införa de administrativa sanktionerna. Det behovet har funnits länge.</textBlock>
    <textBlock id="i-6192cdaecb402790">Samtidigt tror jag att ministern håller med mig om att om vi inte har en svensk fiskekontroll som är skarp har vi sämre möjligheter att kräva förbättringar av andra länder.</textBlock>
    <textBlock id="i-9865a59ade8b2804">Jag går in på sanktionsavgifterna. Det står som ett direktiv att sanktionerna ska vara avskräckande, proportionella och effektiva. Vi tror från Miljöpartiets sidas att de inte lever upp till det enligt förslaget som ligger. Min fråga till ministern är om han anser att det ändå skulle kunna vara tillräckliga avgifter.</textBlock>
    <textBlock id="i-ebec80112caf9b07">Jag har också en följdfråga om licensindragningen. Nu fick jag reda på att de detaljerna inte skulle finnas med här. Det kanske inte finns någon förklaring. Men avgiftsdetaljerna finns med. Det hade varit lite intressant att höra om den utvecklingen och hur man hanterar det.</textBlock>
    <textBlock id="i-e7612da2595a855a">Anf. 83 Jordbruksminister ESKIL ERLANDSSON (c) replik:</textBlock>
    <textBlock id="i-ff6620baf5e3dce4">Fru talman! Vad beträffar kontrollen kan jag återigen konstatera att under de senaste 18 månaderna har tre stora förändringar inträffat. Vi har för det första av effektivitetsskäl flyttat kontrollen från Kustbevakningen till specialmyndigheten Fiskeriverket. Vi har därtill plockat fram ytterligare 7 miljoner så att vi kan bevisa för oss själva och omvärlden att vi tar allvarligt på de rapporter som vi alltemellanåt får del av.</textBlock>
    <textBlock id="i-f7621aecf9d167dd">Vad för det andra beträffar avgifternas storlek måste jag upprepa att det kan finnas skäl att förändra systemet och höja taket eller golvet eller införa olika typer av nivåer. Ett sådant skäl kan vara att vi inom gemenskapen kommer överens om ett likvärdigt och likartat system. Ett annat skäl kan vara att vi efter en utvärdering, vilket vi ska göra efter något år, finner att systemet i någon del inte fungerar som vi hade tänkt oss.</textBlock>
    <textBlock id="i-cc8691c56dd087bc">För det tredje vill jag säga det som har sagts tidigare av andra talare. Vi utvecklar praxis i vårt land. Vi har inte den detaljrikedom i vår lagstiftning som människor och tyvärr också riksdagens ledamöter ibland vill ha. Vi brukar utforma ramlagstiftningar, och efter dem utvecklas det praxis av våra domstolar.</textBlock>
    <textBlock id="i-ab79398a23b2312a">Anf. 84 TINA EHN (mp) replik:</textBlock>
    <textBlock id="i-b8307f47bb42b0d2">Fru talman! Tack så mycket för svaret! Här ser jag ändå att det finns en liten öppning för en diskussion om hur man kan hantera de här frågorna. Jag tror att det är jätteviktigt att vi är alerta när det gäller de här systemen, hur vi utformar de administrativa avgifterna.</textBlock>
    <textBlock id="i-b7bc56d36212f392">Det är väldigt tråkigt att den här utredningen inte har ställt krav på hur man ska hantera det här utländska fisket och kontrollen av detsamma. Det kan jag hålla med om det var någon som sade det. Den svenska kontrollen kommer då fortsättningsvis att vara ineffektiv för det utländska fisket, om jag förstår det rätt. Då kan man tycka att det blir en orättvisa i förhållande till det svenska yrkesfisket. Respekten för kontrollsystemet kan också bli naggad i kanten.</textBlock>
    <textBlock id="i-3498b2f3a08eea76">Sedan är det inte bra om vi har det här som vi har nu. Det är en procedur som föreslås bli utformad så att Fiskeriverket skickar en utredningsrapport eller liknande till den som anspråket riktas mot när det gäller det här utländska fisket. Då ska man få yttra sig. Därefter ska sanktionsavgiften förfalla till betalning.</textBlock>
    <textBlock id="i-60c8f8bbaedf33a0">Det framgår ju av erfarenheten av det nuvarande systemet att en sådan utformning riskerar att vara verkningslös när det gäller utländska fiskare. Jag tror att det är väldigt viktigt att vi ändå hanterar den här frågan. Det får jordbruksministern gärna kommentera.</textBlock>
    <textBlock id="i-8e6adf507317946c">Jag har en liten fråga som jag jättegärna skulle vilja ta upp men som inte har med det här att göra. Det handlar om bulefisket. Jag undrar vad som händer där nu. Jag tänker på bulefisket utanför Halland. Det är ett ryckfiske, ett fritidsfiske, kan man väl säga, eller ett turistfiske. Jag skulle gärna vilja ha lite synpunkter på det, om det går. Det var uppe i medierna, och det blev en stor grej. Nu har jag inte hört så mycket om det. Men jag undrar om jordbruksministern har gjort det eller om han kunnat hantera den frågan.</textBlock>
    <textBlock id="i-d33af679aab49337">Anf. 85 Jordbruksminister ESKIL ERLANDSSON (c) replik:</textBlock>
    <textBlock id="i-52404b8828b8a756">Fru talman! Det är riktigt, som konstateras i frågeställningen, att det ibland kan vara problem när, i detta fall, fiskefartyg passerar nationsgränser eftersom vi inte har överenskommelser om att bevakningspersonal, polis eller andra får gå in i annat land, förfölja in i annat land eller vidta åtgärder på utländsk mark.</textBlock>
    <textBlock id="i-387dd26401ce3c43">Det pågår emellertid två arbeten även på detta område, eftersom vi har uppmärksammat problemet. Vi har bilaterala överläggningar med våra närmaste grannar för att se om vi kan träffa överenskommelser som möjliggör för oss att på ett adekvat och tillförlitligt sätt kontrollera även andra nationers fartyg i respektive lands vatten.</textBlock>
    <textBlock id="i-2deb76d8aa9d8d97">Därtill pågår arbete, som jag redan har sagt, inom Europeiska unionen för att se om vi inom Europeiska unionens ram kan komma fram till en överenskommelse som löser det här problemet för unionens vatten.</textBlock>
    <textBlock id="i-d785b850db8594b3">Vad beträffar bulefisket är den information jag har, som jag hoppas är korrekt och sanningsenlig, att Fiskeriverket har tagit ett beslut om att förbjuda detta fiske.</textBlock>
  </contentBlock>
  <contentBlock page="0" id="i-575f8740a70b0ee0">
    <textBlock id="i-51a38d8d7b9df979">Överläggningen var härmed avslutad.</textBlock>
  </contentBlock>
  <contentBlock page="0" id="i-f4d7646cf9733b8e">
    <textBlock id="i-876055858b82765e">12 § Patientdatalag m.m.</textBlock>
  </contentBlock>
  <contentBlock page="0" id="i-41d0110935fcd9a5">
    <textBlock id="i-4aff4e38b5ad6d1f">Föredrogs</textBlock>
  </contentBlock>
  <contentBlock page="0" id="i-0e8d843186146ac9">
    <textBlock id="i-c6fb6acc19695e86">Anf. 86 MARIA LUNDQVIST-BRÖMSTER (fp):</textBlock>
    <textBlock id="i-6f3f6006be741c07">Fru talman! Det här ärendet handlar om förslag till en ny patientdatalag. Det inbegriper också de ändringar i sekretesslagen som är föranledda av propositionen Ny vårdform inom den psykiatriska tvångsvården och propositionen Ökade möjligheter att ingripa mot rattfylleri och sjöfylleri . Betänkandet tar också upp Riksrevisionens styrelses redogörelse angående statens insatser vid anmälningar av vårdskador.</textBlock>
    <textBlock id="i-f2a338e64f068608">Den föreslagna patientdatalagen ersätter patientjournallagen från 1985 och lagen om vårdregister från 1998 och innebär alltså en sammanhängande reglering av personuppgiftsbehandlingen inom hälso- och sjukvården. Här inryms bland annat sådana frågor som skyldigheten att föra patientjournal, inre sekretess och elektronisk åtkomst i en vårdgivares verksamhet, utlämnande av uppgifter och handlingar genom direktåtkomst eller på annat elektroniskt sätt. Propositionen innehåller också bestämmelser om nationella och regionala kvalitetsregister.</textBlock>
    <textBlock id="i-eaaf4a26b5516300">Ändringarna i sekretesslagen som är föranledda av propositionen Ny vårdform inom den psykiatriska tvångsvården innebär att uppgifter om personer som vårdas med stöd av lagen om psykiatrisk tvångsvård eller lagen om rättspsykiatrisk vård kan lämnas ut med stöd av den nya föreslagna sekretessbestämmelsen.</textBlock>
    <textBlock id="i-c6d00249b71e6f63">Fru talman! Ändringen med anledning av propositionen Ökade möjligheter att ingripa mot rattfylleri och sjöfylleri innebär förslag till en sekretessbrytande bestämmelse som innebär att personal inom såväl hälso- och sjukvård som socialtjänst får möjlighet att utan hinder av sekretess kontakta polis eller annat myndighet för att förhindra ett förestående eller avbryta ett pågående trafiknykterhetsbrott.</textBlock>
    <textBlock id="i-2a12aab00fe8f771">Sammanfattningsvis, fru talman, konstaterar utskottet att förslagen möjliggör både en ökad patientsäkerhet och ett starkt integritetsskydd.</textBlock>
    <textBlock id="i-20e7b36257d6416d">I detta betänkande finns det sex reservationer och tre särskilda yttranden.</textBlock>
    <textBlock id="i-274925fdcd51e2b3">Med dessa ord, fru talman, lämnar jag över ärendet för debatt.</textBlock>
    <textBlock id="i-8e3a224edb40dcf1">Anf. 87 ELINA LINNA (v):</textBlock>
    <textBlock id="i-b52be277d6c92bbd">Fru talman! Vänsterpartiet välkomnar den nya patientdatalagen som är både efterlängtad och välbehövd. Sverige är ett land som ligger långt fram när det gäller att använda informationsteknik, och att denna teknik nu gör sitt verkliga intåg även i journalhanteringen med en modern lagstiftning som kringgärdar den är bra. Detta område är också mycket känsligt eftersom de uppgifter som sjukvården hanterar ofta är av väldigt känslig karaktär. Det är därför ytterst viktigt att lagen blir så heltäckande som möjligt.</textBlock>
    <textBlock id="i-58295c64cb022cee">Vänsterpartiet står i allt väsentligt bakom den föreslagna lagstiftningen men vill göra några påpekanden och begära några förtydliganden. Vi har fyra reservationer i betänkandet. Självklart står jag bakom samtliga, men för tids vinnande yrkar jag bifall bara till reservation nr 4.</textBlock>
    <textBlock id="i-524e231b71cca563">I mitt anförande kommer jag mest att hålla mig till påpekanden och förtydliganden som Vänsterpartiet har.</textBlock>
    <textBlock id="i-5d72e191064284db">Fru talman! I lagens 2 kap. 8 § regleras frågan om sökbegrepp. I stort följer den föreslagna paragrafen tidigare lagstiftning på området. Dock sker en direkt och en indirekt utvidgning.</textBlock>
    <textBlock id="i-6238e05f8f5657bb">Den första handlar om att regeringen ges rätt att meddela föreskrifter om att en vårdgivare, trots förbud, får använda uppgifter om etnicitet, uppgifter av betydelse för smittskyddet och uppgifter om bistånd eller andra insatser inom socialtjänsten. Detta gäller även åtgärder enligt utlänningslagen. Om regeringen så föreskriver får alltså sådana sökbegrepp användas för att göra vissa slags sammanställningar.</textBlock>
    <textBlock id="i-43e349a55feee2c4">Den mer indirekta utvidgningen handlar om att tiden för arkivering av patientjournaler förlängs från tre till tio år, vilket innebär att uppgifter om den enskilde kommer att vara sökbara i mycket större omfattning än tidigare. Det kan vara bra, men det kan också innebära vissa farhågor när det gäller patientens integritet.</textBlock>
    <textBlock id="i-f89495af34435fdf">I propositionen föreslås också att enskilda vårdgivare ska ges möjlighet att göra sökningar i enlighet med regeringens föreskrifter när det gäller uppgifter om etnicitet och uppgifter av betydelse för smittskyddet. Vänsterpartiet anser att detta är mycket olämpligt.</textBlock>
    <textBlock id="i-55c39a5be61f73ef">Om sökningar på dessa känsliga begrepp ska genomföras ska syftet vara att planera och organisera vården. Denna uppgift ligger på det allmänna, och för att sökningar på känsliga uppgifter ska minimeras ska de också förbehållas dem som har till uppgift att planera och organisera vården, det vill säga det allmänna. Utskottets majoritet skriver ju själv i betänkandet att lättare tillgänglig patientinformation och ett smidigare utbyte av patientuppgifter samtidigt ställer ökade krav på hur informationen hanteras så att patientens integritet inte hotas.</textBlock>
    <textBlock id="i-e82ed968f4513339">När det gäller frågan om föreskrifter om sökningar gällande insatser inom socialtjänsten eller huruvida någon varit föremål för åtgärder inom utlänningslagen finns över huvud taget inga motiv till att dessa ska kunna användas som sökbegrepp. Visserligen säger man från majoritetens sida att det handlar om undantag, men enligt Vänsterpartiet är det ett helt onödigt undantag som riskerar att kränka patientens integritet.</textBlock>
    <textBlock id="i-b0acbac988fec4ea">Fru talman! År 2004 beslutade riksdagen om en ny försäkringsavtalslag. Under beredningen av denna lag diskuterades riskerna med att försäkringsbolagen i större omfattning skulle begära ut hela eller delar av patientjournaler för att bedöma personers rätt till olika försäkringar. Dessa farhågor och risker har självklart ökat genom att vi nu ser intåg av försäkringsbaserad vård för såväl vuxna som barn i stor omfattning.</textBlock>
    <textBlock id="i-77941a8a9f5d3487">Vänsterpartiet ser det som mycket angeläget att frågan om försäkringsbolags tillgång till journaler eller delar av journaler regleras. Vi anser därför att regeringen snarast bör komplettera såväl patientdatalagen som andra relevanta lagstiftningar med regler i frågan.</textBlock>
    <textBlock id="i-06e828505def266c">Det finns en färdig utredning, departementspromemoria Ds 2005:13, som har ett antal förslag. Det är bara att ta fram utredningen och komma till riksdagen med ett lagförslag som reglerar försäkringsbolagens tillgång till patientjournaler. Jag tycker att majoritetens representanter ska tala med sina kamrater i regeringen och uppmana till att man tar fram utredningen och gör något när det gäller försäkringsbolagens tillgång till patientjournaler.</textBlock>
    <textBlock id="i-467257b4120ae6e6">Fru talman! För två veckor sedan beslutade riksdagen att införa en ny vårdform inom psykiatrin, tvång i öppen vård. Vänsterpartiet och Miljöpartiet yrkade avslag på förslaget. Lagen röstades fram ändå här i kammaren och kommer också att påverkas av vissa bestämmelser när det gäller sekretess i patientdatalagen. Lagen om tvång i öppen vård har inte ens trätt i kraft ännu. Därför är vi i Vänsterpartiet och Miljöpartiet tveksamma när det gäller de ändringar som kommer att införas. Vi har ett särskilt yttrande i betänkandet i denna fråga.</textBlock>
    <textBlock id="i-cefb6de59b1046ed">Fru talman! När det gäller frågan om barns och ungas rättigheter blir det vid en genomläsning av propositionen väldigt tydligt att det saknas regleringar för dessas skydd inom hälso- och sjukvården. Det är bra att regeringen inte ger föräldrar rätt att spärra sina barns uppgifter, men samtidigt innebär regleringen en brist i barnets eller de ungas integritetsskydd.</textBlock>
    <textBlock id="i-8725bb9d03b916d2">Detsamma gäller i fråga om åtkomst av den egna journalen. Barns autonomi och integritet bör, liksom när det gäller vuxna, värnas så långt som möjligt samtidigt som barns behov av skydd säkerställs. Barnkonventionens princip om barns bästa och barns rätt att komma till tals måste vara tydligare och uttalat genomsyra hälso- och sjukvårdslagstiftningen.</textBlock>
    <textBlock id="i-a37af05593c5e622">Sverige saknar i stor utsträckning uttryckliga allmänna bestämmelser om unga patienters ställning i vården, till skillnad från exempelvis våra nordiska grannländer. Det finns oklarheter i gällande regelverk och brister i tillämpningen av barnkonventionen inom hälso- och sjukvården. Implementeringen av barnkonventionen inom hälso- och sjukvården pågår, och det finns många lyckade exempel på många orter. Ändå glöms barnperspektivet ofta bort, såsom regeringen har gjort i denna proposition.</textBlock>
    <textBlock id="i-80e966a9b036ccb9">En tydlig reglering av underårigas ställning inom hälso- och sjukvårdens område skulle stärka barns ställning som patienter och på ett bättre sätt synliggöra barns behov. Ett samlat regelverk skulle också underlätta för hälso- och sjukvårdspersonalen och lägga grunden för goda rutiner.</textBlock>
    <textBlock id="i-c2a2843cff28e4d2">I betänkandet hänvisar majoriteten till Statens medicinsk-etiska råds yttrande om barns och ungdomars ställning inom hälso- och sjukvården. Vänsterpartiet delar analysen och synpunkterna i Statens medicinsk-etiska råds yttrande. Men vi menar att det inte räcker att majoriteten nu skriver i betänkandet att yttrandet inom kort kommer att bli föremål för beredning inom Regeringskansliet tillsammans med Barnombudsmannens rapport.</textBlock>
    <textBlock id="i-213b84364f2113a2">Tyvärr har vi hört det förut, inte i denna fråga men i andra. Vänsterpartiet menar att regeringen snarast bör tillsätta en utredning med målet att lagreglera allmänna bestämmelser om unga patienters ställning i vården och även komplettera patientdatalagen med relevanta bestämmelser när det gäller barns och ungas situation inom hälso- och sjukvården.</textBlock>
    <textBlock id="i-b2731ca81ec5a3e2">Anf. 88 THOMAS NIHLÉN (mp):</textBlock>
  </contentBlock>
  <contentBlock page="0" id="i-dce79a4267de4f31">
    <textBlock id="i-c020c625817d3bfd">Förslaget som i sin tur bygger på Patientdatautredningens arbete har vid sidan av ökad tillgänglighet även haft individers integritet i fokus och lyckas lösa många svåra dilemman på ett bra sätt. Det finns dock några delar i förslaget där Miljöpartiet har en annan uppfattning. Det gäller främst den uppluckring av möjligheterna till olika sökbegrepp som föreslås i propositionen och betänkandet.</textBlock>
    <textBlock id="i-970cf4d7e1c0c798">Först handlar det om etnicitet som sökbegrepp. Enligt 13 § i personuppgiftslagen får känsliga personuppgifter inte användas som sökbegrepp. Det som avses är uppgifter som avslöjar ras eller etniskt ursprung, politiska åsikter, religiös eller filosofisk övertygelse, medlemskap i fackförening samt uppgifter som rör hälsa eller sexualliv.</textBlock>
    <textBlock id="i-ec73edcfb6d8a92e">I förslaget till ny patientdatalag föreslås vissa undantag från detta förbud. Det gäller bland annat uppgifter som rör hälsa, vilket vi anser vara fullt adekvat i detta sammanhang.</textBlock>
    <textBlock id="i-b6b005e8535ec6ab">I propositionen föreslås dock också i fråga om 2 kap. 8 § att regeringen ska få meddela föreskrifter om att uppgifter om etnicitet ska få användas som sökbegrepp för att göra vissa sammanställningar. Enligt författningskommentaren är bakgrunden att en enskild vårdgivare kan behöva planera, utföra och följa upp hälso- och sjukvård som en del invandrargrupper behöver.</textBlock>
    <textBlock id="i-b71a9f7429cba75e">Miljöpartiets uppfattning är att det är fel att använda etnicitet som sökbegrepp, och därför har vi yrkat avslag på detta. Att dela in människor i invandrargrupper tycker vi är ett förlegat synsätt som snarare befäster ett vi-och-de-perspektiv än medverkar till förbättrade villkor för människor. Även om en grupp människor i grunden har samma etnicitet är deras livsstil, utbildningsnivå, språkkunskaper och vårdbehov ytterst varierande, precis som bland infödda svenskar. Forskning angående diskriminering visar att vårdens struktur och personalens föreställningar om etnicitetens betydelse och etniska yttringar kan medföra direkt, indirekt och strukturell diskriminering.</textBlock>
    <textBlock id="i-649cf7fe8cfc84cc">Därför tycker vi i Miljöpartiet att det är viktigt att inte bygga in nya strukturer som riskerar att skapa ytterligare diskriminering, vilket vi menar att förslaget kan riskera att göra. Vi ser helt enkelt inte behovet av att göra denna typ av gruppering. Hälsa ska kunna användas som sökbegrepp på människor oavsett etnicitet, vilket bör vara fullt tillräckligt.</textBlock>
    <textBlock id="i-3404d7c7c693639a">Fru talman! I propositionen föreslås även att regeringen får meddela föreskrifter om att vårdgivare får använda uppgifter av betydelse för smittskyddet som sökbegrepp för att göra vissa slags sammanställningar. Vi menar att detta aldrig får innebära att sexuell läggning ska kunna utgöra ett sådant sökbegrepp. Detta tycker vi bör ges regeringen särskilt till känna. Varje ansats att peka ut en grupp på sexualitetens område är ytterst problematisk. Människor har sex med varandra, och så länge en smittorisk finns så finns risken att alla kan drabbas, oavsett kön och sexuell läggning.</textBlock>
    <textBlock id="i-5e0317d4dbb1437c">Det framgår inte av propositionen att regeringen menar att sexuell läggning ska kunna vara ett sökbegrepp, men vi anser att man behöver uttala att det inte får vara det framför allt av integritetsskäl men även för att risken för diskriminering skulle vara överhängande.</textBlock>
    <textBlock id="i-9a8e3ba7341af63f">Fru talman! Avslutningsvis vill jag säga något om vår reservation som gäller ett uppdrag till Socialstyrelsen att utreda behovet av särskilda regleringar kring journalanteckningar inom psykiatrin.</textBlock>
    <textBlock id="i-f821979756b750df">När det gäller journalföring finns det ett område som kan anses vara känsligare än andra, det vill säga den verklighet som gäller människor som mår psykiskt dåligt eller har utvecklat psykisk sjukdom.</textBlock>
    <textBlock id="i-ff9cada66db4541d">Människor kan i dag inom psykiatrin ofta känna sig kraftigt missförstådda och ha fått personliga förhållanden omskrivna i journaler på ett sätt som de inte alls känner igen sig i. Detta gäller inte minst människor som fått diagnoser inskrivna som de inte förstår innebörden av eller inte anser överensstämmer med problembilden. Med tanke på att personliga förhållanden är så centrala när det gäller psykisk hälsa kan det finnas särskild anledning att se över hur journalföringen ska ske på detta område.</textBlock>
    <textBlock id="i-b475a42561cd8f2e">Miljöpartiet anser att patienter inom psykiatrin med jämna mellanrum skulle ges möjlighet att läsa sina journaler och signera då de har gjort det. Detta kan jämföras med de regler som i dag finns inom socialtjänstens område.</textBlock>
    <textBlock id="i-d5ee2c1fa4f51168">Socialtjänstlagens 11 kap. 6 § lyder som följer: Dokumentationen skall utformas med respekt för den enskildes integritet. Den enskilde bör hållas underrättad om de journalanteckningar och andra anteckningar som förs om honom eller henne. Om den enskilde anser att någon uppgift i dokumentationen är oriktig skall detta antecknas.</textBlock>
    <textBlock id="i-dbb19f67475ef5f9">Miljöpartiet tycker att det kan finnas anledning till en liknande regel inom psykiatrins område.</textBlock>
    <textBlock id="i-a34209ce560cefcf">Vi anser därför att regeringen med utgångspunkt i vår reservation bör ge Socialstyrelsen i uppdrag att utreda behovet av särskilda regleringar runt journalanteckningar inom psykiatrins område, detta för att på bästa sätt värna ett perspektiv där enskilda och läkarkåren kan dela problembild och behov av insatser, vilket i sig är viktigt för en fungerande vård för människor med själsliga, psykiska eller psykiatriska problem.</textBlock>
    <textBlock id="i-59d82c0ab3d3a5ce">Fru talman! Till detta betänkande har Miljöpartiet tre reservationer. Vi står naturligtvis bakom samtliga våra reservationer men yrkar för tids vinnande endast bifall till reservation nr 3.</textBlock>
    <textBlock id="i-6626a37ff0964a04">Anf. 89 KENNETH JOHANSSON (c):</textBlock>
    <textBlock id="i-0bf1012d5cace8b5">Fru talman! För det första vill jag yrka bifall till förslaget i socialutskottets betänkande och avslag på samtliga reservationer.</textBlock>
    <textBlock id="i-20b37c85c16b0bc0">I dag tar vi ställning till regeringens förslag till patientdatalag, ett omfattande arbete som nu är framme för beslut. Det känns mycket tillfredsställande, och jag ska strax återkomma till detta.</textBlock>
    <textBlock id="i-4de6ce8cd57b6a73">I betänkandet behandlas även delar av propositionerna Ny vårdform inom den psykiatriska tvångsvården samt Ökade möjligheter att ingripa mot rattfylleri och sjöfylleri . Även Riksrevisionens styrelses redogörelse angående statens insatser vid anmälningar av vårdskador behandlas i betänkandet. Patientsäkerhetsutredningen har i uppgift att titta på dessa mycket angelägna frågor.</textBlock>
    <textBlock id="i-df0afbd0e7972405">Fru talman! Jag vill i första hand uppehålla mig vid patientdatalagen. Målet för hälso- och sjukvården är att befolkningen ska erbjudas en behovsanpassad, tillgänglig och effektiv vård av god kvalitet. Mycket händer inom hälso- och sjukvården. Vi ser strukturförändringar och ett ökat antal driftsformer. Antalet yrkesutövare som involveras i vården av en enskild patient har ökat. Den nationella vårdgarantin och det fria vårdvalet, en ökande patientrörlighet mellan vårdnivåer och regioner med mera har förändrat förutsättningarna för hur vården bedrivs, och nya krav ställs på såväl information till patienter som möjligheterna för vårdgivare, till exempel i en vårdkedja, att ta del av uppgifter om patienterna.</textBlock>
    <textBlock id="i-6cfd8b347ef17fce">Syftet med förslaget till ny patientdatalag är att förbättra informationsutbytet mellan olika vårdgivare och därigenom öka säkerheten för patienter. Samtidigt ges patienten direktåtkomst till sin journal via Internet.</textBlock>
    <textBlock id="i-04dc576baf408f04">Den nya lagen ska göra det möjligt för vårdpersonal och patient att få en samlad bild av patientens vårdhistorik, oavsett hur många eller vilka vårdgivare patienten har. Lagen föreslås således gälla alla vårdgivare oavsett huvudmannaskap.</textBlock>
    <textBlock id="i-96c34ab1484977c9">Konsekvenserna för de enskilda patienterna med den nya patientdatalagen är sammantaget en stärkt integritet och en ökad trygghet och säkerhet. Patientens ges också nya verktyg för ökad delaktighet och självbestämmande genom att insynen i journalen förbättras.</textBlock>
    <textBlock id="i-84c816f8323d685e">En bärande tanke är att patienten själv ska kunna bestämma vem som ska ges åtkomst till den sammanhållna journalen och att till exempel kunna spärra enskilda uppgifter i sin journal. Patientens integritet är grundläggande. Som framgår av såväl propositionen som socialutskottets betänkande är det långsiktiga målet att skapa en ändamålsenlig vårddokumentation som ger olika aktörer tillförlitlig och användbar information och som följer patienten hela livet.</textBlock>
    <textBlock id="i-ee9e6b551d004e20">Vi noterar att regeringen aktivt arbetar med utvecklingsarbetet och konstaterar att ansvaret för genomförandet av de nya reglerna åvilar sjukvårdshuvudmännen. Utskottet betonar särskilt vikten av att utvecklingsarbetet bedrivs skyndsamt.</textBlock>
    <textBlock id="i-dae87a99276e60bd">Fru talman! Sist vill jag erinra om att grunden för det arbete som nu pågår, där patientdatalagen är en del för att med hjälp av nya IT-verktyg stärka patientsäkerhet och vårdkontinuitet, är den nationella IT-strategin för vården och omsorgen. Min bild är att regeringen, Sveriges Kommuner och Landsting, SKL, och andra nyckelaktörer arbetar målmedvetet för att uppfylla den gemensamma visionen i strategin.</textBlock>
    <textBlock id="i-ee2b6a994cf3b875">Anf. 90 ELINA LINNA (v) replik:</textBlock>
    <textBlock id="i-7d6507537954e6c5">Fru talman! Jag måste rätta mig själv till att börja med. Jag uppmanade regeringen att ta fram utredningen om försäkringsbolagens tillgång till patientjournaler. Jag kollade i betänkandet, och det står faktiskt där att från Justitiedepartementet har inhämtats att promemorian, som under år 2005 varit ute på remiss, är föremål för en omarbetning inom departementet. Men det står också att det omarbetade förslaget beräknas vara klart under senare delen av våren 2008.</textBlock>
    <textBlock id="i-4b8f57208aaed924">Jag sade fel, departementet har plockat fram utredningen. Men man säger att det omarbetade förslaget ska vara klart under senare delen av våren 2008. Jag tycker att vi nu är i den senare delen av våren 2008. Har Kenneth Johansson kännedom om när det här omarbetade förslaget kommer till utskottet?</textBlock>
    <textBlock id="i-3a36fbfa57f79ecb">Anf. 91 KENNETH JOHANSSON (c) replik:</textBlock>
    <textBlock id="i-1fda22cda759af43">Fru talman! Först och främst är det en viktig fråga som Elina Linna tar upp. Den har väckts i flera sammanhang, bland annat av Statens medicinsk-etiska råd.</textBlock>
    <textBlock id="i-9745f51f1f15953d">Jag tycker att det är en intressant utredning på området som har presenterats för regeringen. Jag hoppas och tror att det är ett arbete som har inletts och som också så småningom ska leda till resultat. Jag vet också att Elina Linna liksom jag vet att det inte är helt enkelt att hitta lösningar. Men för den skull ska man fortsätta att jobba. Jag tror att vi är överens om det.</textBlock>
    <textBlock id="i-dc9aa66f5dab39bd">Jag ger också Elina Linna rätt i att det nu är våren till och med snart sommaren 2008. Där är vi också överens. Det jag inte kan svara på är hur långt Justitiedepartementet har kommit med att arbeta fram det här ärendet. Jag har personligen inte sett något. Men vi kan väl hjälpas åt att bevaka detta så att vi får titta på det så fort det på något vis kommer fram.</textBlock>
    <textBlock id="i-05de079dffd1c61c">Anf. 92 ELINA LINNA (v) replik:</textBlock>
    <textBlock id="i-9e842ee6710cbb71">Fru talman! Tack för svaret, Kenneth Johansson!</textBlock>
    <textBlock id="i-ff3294076fb305a1">Anf. 93 MARINA PETTERSSON (s):</textBlock>
    <textBlock id="i-5a57bc0e6ce2fbe4">Fru talman! Inom sjukvården används i dag en mycket avancerad teknik och specialiserade läkemedel. Teknikutvecklingen är långt driven. Med datorns hjälp kan man till exempel utföra svåra kirurgiska ingrepp. Man kan få tydliga bilder inifrån kroppen eller undersöka ämnen och organ ända ned på molekylnivå.</textBlock>
    <textBlock id="i-ef04ea55f3563684">När det gäller användningen av ny teknik är sjukvården verkligen en framtidsbransch. Men när det handlar om informationshantering är situationen i viktiga avseenden den motsatta.</textBlock>
    <textBlock id="i-28ee72193d4c7ed1">Trots att en stor majoritet av journalerna i dag förs in i dator och trots att Sverige ligger främst i världen när det gäller e-recept har det varit omöjligt för behandlande läkare att få tillgång till information om tidigare behandling, tidigare läkemedel, tidigare provresultat med mera om patienten tidigare har fått vård vid en annan enhet. Denna brist på information hotar patientsäkerheten och gör att sjukvårdens resurser inte används optimalt.</textBlock>
    <textBlock id="i-8e44445ed0cd132a">Mot denna bakgrund vidtog den tidigare socialdemokratiska regeringen två viktiga åtgärder.</textBlock>
    <textBlock id="i-2045b635148cc1da">För det första tillsattes en utredning, Patientdatautredningen, som fick till uppgift att ta fram nödvändig lagstiftning just för att underlätta en gemensam dokumentation och åtkomst till denna information.</textBlock>
    <textBlock id="i-d23a2dcdb6938358">För det andra inleddes ett gemensamt arbete med samtliga viktiga aktörer inom området IT i vården, som också resulterade i en nationell IT-strategi för vård och omsorg. Denna antogs av regering och riksdag, liksom av SKL, Socialstyrelsen, Läkemedelsverket, Apoteket AB och Carelink.</textBlock>
    <textBlock id="i-bfbeaae534829df9">I denna proposition föreslår regeringen en ny patientdatalag baserad på Patientdatautredningens förslag. Vi socialdemokrater välkomnar också den nya lagen och stöder förslaget i propositionen. Den nya lagstiftningen om en sammanhållen journalföring innebär en möjlighet för sjukvårdshuvudmännen och andra vårdgivare att på frivillig väg skapa system som medger elektronisk tillgång till varandras journaluppgifter i det direkta patientarbetet. Det blir dock ingen skyldighet att delta i sådana system. För att det ska bli verklighet överallt i vårdens vardag krävs det ett omfattande utvecklingsarbete bland de olika sjukvårdshuvudmännen och på de olika enheterna.</textBlock>
    <textBlock id="i-c89c61586343522a">Fru talman! Vi socialdemokrater har lagt fram förslaget att regeringen borde föra en dialog med sjukvårdshuvudmännen samt med berörda myndigheter och företag just för att utarbeta tidsplanen för hur detta viktiga arbete ska bedrivas och sätta upp mål och delmål under vägen. Detta kan ske i form av en ny nationell IT-strategi för vård och omsorg, eller också på något annat sätt. Vi anser att regeringen bör återkomma till riksdagen och redovisa en sådan tidsplan för införandet av en gemensam åtkomst till relevant information om en patient, oavsett vårdgivare. Nu trycker vi visserligen på från utskottet, och vi hoppas att regeringen agerar skyndsamt.</textBlock>
    <textBlock id="i-476e2091547be13c">Låt mig ta ett exempel på problemet i dag. En liten flicka har varit på en privat driven vårdcentral och lämnat prov till urinodlingar. Hon har blivit hemskickad i avvaktan på urinodlingssvaret. Efter några dagar, och denna dag råkar vara en fredag, blir flickan klart sämre och kommer in till centralsjukhuset för vård. Läkaren där har inte åtkomst till flickans journal på vårdcentralen. Svar på vad odlingarna har gett kan ej fås, och vårdcentralen är stängd.</textBlock>
    <textBlock id="i-57fb8580922273c9">Vården av den här lilla flickan hade kunnat vara bättre än den som gavs. Med ett provsvar hade man ju sett vilka bakterier flickan hade och vilken medicin som lämpat sig bäst. Detta kräver i dag nästan bara ett litet klick på våra datorer. Tekniken finns. Nu får regeringen agera så att detta blir verklighet så snart som möjligt.</textBlock>
    <textBlock id="i-584b424f46e8dab9">Tidsplanen för arbetet med införandet av gemensam åtkomst till relevant patientinformation oavsett vårdgivare är jätteviktig, liksom att det finns system som gör att man har åtkomst till journaler oavsett vårdgivare. Det kan vara en privat vårdcentral, en läkarmottagning eller ett offentligt drivet sjukhus. Det är viktigt för patientsäkerheten och för en optimal vård. Förhoppningsvis kommer regeringen att aktivt och snabbt agera i denna fråga.</textBlock>
    <textBlock id="i-b64863bd56fa8bef">Det som har hänt i utskottet med regeringens förslag och vid hanteringen av motionerna är att majoriteten har gått oss till mötes med en välvillig skrivning om att verka för ett snabbt införande. Det är glädjande, och jag vill tacka för det. Det är skönt att utskottsmajoriteten har lyssnat på oss, att skrivningen efter behandlingen i utskottet svarar på vårt krav om en tidtabell för att snabba på processen, att få alla att genomföra patientjournal på data som är åtkomlig för alla vårdgivare när patientvården i det enskilda fallet så kräver.</textBlock>
    <textBlock id="i-6b8123b17cfe6555">Fru talman! Jag yrkar bifall till utskottets förslag.</textBlock>
    <textBlock id="i-789a2bcf424d860e">Anf. 94 FINN BENGTSSON (m):</textBlock>
    <textBlock id="i-a8f7e3aea7816606">Fru talman! Skapandet av en sammanhängande reglering för personuppgiftsbehandling genom hälso- och sjukvården i en ny lag, patientdatalagen, är ytterligare en av den nya alliansregeringens många välkomna reformer på välfärdsområdet. Sammantaget är förslagen i regeringens proposition och utskottsmajoritetens ställningstagande i detta betänkande ett viktigt led i en synnerligen tidsenlig process som syftar till att med hjälp av modern IT få till stånd en bättre samverkan mellan de allt fler aktörer som enskilda patienter möter i den moderna vården av i dag.</textBlock>
    <textBlock id="i-292bb478c08ca316">Det viktigaste med de aktuella förslagen i en ny patientdatalag är att de leder till en starkare patientorientering av den sammantagna verksamheten som ytterst, trots allt, syftar till att hjälpa och stödja patienter och deras anhöriga i en alltmer tekniskt avancerad och ibland svårförståelig vårdapparat. Följaktligen, fru talman, bejakar vi moderater i riksdagen med glädje den centrala utgångspunkten för förslagen till en sammanhållen ny patientdatalag i den utformning som nu föreligger i betänkande SoU16, det vill säga en reglering som möjliggör både en ökad patientsäkerhet och ett starkt integritetsskydd.</textBlock>
    <textBlock id="i-b79244c1457f8941">Jag yrkar, precis som Kenneth Johansson, bifall till förslaget i betänkandet och avslag på reservationerna i ärendet.</textBlock>
    <textBlock id="i-e829ad7dd270bbf8">Vi får stöd för lagförslaget av bland annat Magnus Bergström, säkerhetsspecialist på Datainspektionen. Bergström konstaterar nämligen att datajournalen visst innebär en ökad risk ur integritetssynpunkt för patienten eftersom det inte finns några helt säkra och samtidigt fungerande IT-system av i dag, men ändå överväger fördelarna, tycker han som är expert på området, inte minst på grund av att patientsäkerheten ökar betydligt när till exempel läkare inte riskerar att missa viktiga uppgifter bara för att journalen inte finns på plats.</textBlock>
    <textBlock id="i-646b1dee1667d4c4">Enligt ansvarig statssekreterare Karin Johansson på Socialdepartementet har man också varit mycket noga med att Datainspektionen har fått vara med i hela processen under framtagandet av det nu aktuella lagförslaget. Därför ställs bland annat en rad krav på datajournalen för att minska risken för intrång, till exempel noggranna kontroller av alla inloggningar som sker liksom extra inbyggda säkerhetsspärrar för att skydda särskilt känsliga uppgifter om enskilda patienter.</textBlock>
    <textBlock id="i-5e06073edf255944">Vad gäller den viktiga journalhanteringen i sjukvården ger den nya patientdatalagen det nu nödvändiga lagrum som ger möjligheter för olika vårdgivare att under strikt kontroll utbyta journalinformation med varandra på elektronisk väg. Men lagen ger också patienten rätt att läsa sin journal via nätet samt ta del av loggen, det vill säga det säkerhetssystem som visar vilka som har läst journalen. Dessutom ger lagen bättre möjligheter än tidigare för patienter att begära rättelse i journalen om något har blivit felaktigt uppfattat av den som för journalen. Om en vårdgivare utanför landstinget vill läsa journalen ska patienten först ge sitt samtycke till detta.</textBlock>
    <textBlock id="i-4e5008c040f0437a">En ny lag om vårdens fortsatta digitalisering ger alltså patienter, likaväl som sjukvården, helt nya möjligheter. Bejakandet av ett sådant teknikskifte i denna kammare under högt ställda krav på såväl juridisk som praktisk säkerhet sätter faktiskt också tidigare system under luppen. I min civila gärning som läkare kan jag därför i dag inte annat än också reflektera över alla de olika, ibland mycket känsliga, patient- och andra personuppgifter som lagts framför mina ögon under mina yrkesverksamma tid i form av pappersutformade journaler och andra sjukvårdshandlingar. Utan inloggning och därmed spårbarhet till mig som individ har jag, och all annan sjukvårdspersonal, medvetet eller omedvetet inte sällan fått del av sådan integritetskänslig information utan att någon annan har fått veta det, allra minst patienten.</textBlock>
    <textBlock id="i-19eb7f54770db107">I detta sammanhang utgör den nu föreslagna lagregleringen inte bara ett stort lyft för patientsäkerheten i allmänhet, sett ur synvinkeln att man får mer adekvat information som kommer att finnas tillgänglig för den vårdapparat som så väl behöver den för att kunna garantera effektivitet och säkerhet för patienterna, utan även de inloggningsuppgifter som följer vid denna önskade ökade informationshantering när så sker att de ges också till patienten, varför man med rätta kan säga att även integritetsaspekten ur den enskildes patienträttighets- och säkerhetsperspektiv lyfts fram i den nya patientdatalagen.</textBlock>
    <textBlock id="i-ad46a8675dedf999">Fru talman! Finns det egentligen inga risker eller problem med den moderna teknikens utveckling och utformningen av den aktuella lagen? Det har rests frågor från oppositionen om bland annat sökbegreppet. Jag vill kommentera en poäng som lyfts fram av Thomas Nihlén från Miljöpartiet när det gäller etnicitet som sökbegrepp. Vi ska komma ihåg att det här handlar om ett explicit bemyndigande av regeringen för att vidta undantag. Det känns ändå vettigt när vi har en medicinsk utveckling som gör att vi med genetisk medicinsk kunskap börjar förstå att vi inte alltid fungerar likadant som individer delvis beror det på vår individuella genetik och delvis är det något som kan spåras till etniska grupper. I i-länder, till exempel de nordiska, finns ofta exempel på läkemedelsprövningar som görs framför allt på kaukasiska individer. Det är inte alltid säkert att den typen av läkemedel fungerar identiskt på andra etniska grupper. Det kan därför vara klokt att det finns en lagreglering som ger en möjlighet för regeringen att till exempel vid ett akut problem där man misstänker en sådan risk söka igenom och ta reda på vilka individer som kan vara i risk. Det här är något som vi generellt kallar riskgrupper. Å ena sidan förstår jag mycket väl Thomas Nihléns invändning. Å andra sidan får Miljöpartiet ha ett förhållningssätt till det vi kallar riskgrupper. Ibland behöver man sökord för att identifiera dem.</textBlock>
    <textBlock id="i-31cdc3e9532a6aad">Fru talman! Jag ser inte någon nämnvärd risk med detta med tanke på hur lagen är utformad. Huvudregeln är att man bibehåller sökbegränsningar som gäller enligt 7 § i vårdregisterlagen i dag. Och det krävs ett explicit regeringsmeddelande om undantag ska göras. Då ska finnas motiv och medicinsk funktion för att göra så.</textBlock>
    <textBlock id="i-d13eb6fae3ab5b31">Anf. 95 BARBRO WESTERHOLM (fp):</textBlock>
    <textBlock id="i-2b64fe56bff16bdc">Fru talman! Jag börjar med att yrka bifall till förslaget i betänkandet och avslag på motionerna.</textBlock>
    <textBlock id="i-e78d459b6a7bf57c">Jag tänker inte upprepa vad föregående talare har sagt utan koncentrera mig på några punkter som jag ser som speciellt viktiga i den nya lagen.</textBlock>
    <textBlock id="i-cc4d719646a5b057">För det första har det nu blivit en sådan ändring när det gäller sekretessen att människor inte behöver fara illa i hälso- och sjukvården och omsorgen därför att olika vårdgivare har varit förhindrade att berätta om personens behov. Det finns alltså människor som har fått sina behov tillgodosedda alldeles för sent, inte alls eller på fel sätt därför att det inte har gått att informera om vilka risker en person löper.</textBlock>
    <textBlock id="i-2a82663664b53782">För det andra har det kan tyckas vara en petitess signeringstvång i alla lägen varit en administrativ börda i hälso- och sjukvården. Vi måste se till att hälso- och sjukvården gör rätt saker och använder sina resurser på ett riktigt sätt. Integritetsfrågan står tydligt i fokus, och man har fått en bra balans genom att värna individens integritet och självbestämmande samtidigt som det finns möjlighet att få information som leder till skydd av andra frågor.</textBlock>
    <textBlock id="i-0260e3d8b6ff24f1">Jag kan knyta an till vad Finn Bengtsson sade om när larmet går.</textBlock>
    <textBlock id="i-a744a56a3db6198e">Om vi 1961 hade haft missbildningsregister, individbaserat läkemedelsregister och den möjlighet att söka i journalerna som den här lagen ger möjlighet till hade vi hittat neurosedynkatastrofen. Ni vet att neurosedyn som kvinnor använde under graviditeten gav upphov till svåra missbildningar hos barnen på armar, ben, hjärta och så vidare. Det föddes 140 barn i Sverige, och av dem lever i dag 101. Vi hade hittat den här skadeverkan redan efter sex, sju barn eller till och med ännu färre och kunnat förhindra att så många som 140 barn skadades svårt, av vilka alltså ganska många har dött. Här finns alltså möjligheten att använda sökbegrepp, och Socialstyrelsen kan hantera det här.</textBlock>
    <textBlock id="i-42dc92b913793b68">Jag vill också ta upp ett annat intresse som jag har mött i Äldreboendedelegationen. Vi har att utreda behovet hos våra invandrargrupper av vård- och omsorgsboende och andra boendeformer. Men det finns absolut inga data vi kan inte få tag på dem. Det gör att vi inte kan planera på ett bra sätt för deras speciella behov. Det är inte samma behov rakt över, utan det är speciella behov som ska tillgodoses. Vi har överläggningar med invandrarorganisationerna i denna fråga, och de har inte heller information.</textBlock>
    <textBlock id="i-51952be436e51b52">Det finns alltså speciella frågeställningar där vi skulle ha nytta av att kunna gå in och få mer data.</textBlock>
    <textBlock id="i-e976c68416178c3a">Statistiken är ju avidentifierad. Socialstyrelsen har god vana att hantera den här frågan ända sedan de första datorlagrade patientjournalerna kom i drift 1964. Det har inte skett något misstag sedan dess, så jag har fullt förtroende för att det kommer att gå bra också i fortsättningen.</textBlock>
    <textBlock id="i-771cfcb6eb225346">Jag tycker att det är väldigt bra att uppgifter om barn inte kan spärras om vårdnadshavaren har intresse av att dölja någonting som barn har varit utsatta för. Det blir inte möjligt med den här lagstiftningen.</textBlock>
    <textBlock id="i-148284d07347e4af">Vi som sitter i Statens medicinsk-etiska råd har ägnat mycket intresse åt barns ställning i hälso- och sjukvården, och företrädare för de sju riksdagspartierna står bakom en skrivelse till regeringen som jag vet behandlas med stort allvar. Man arbetar med den så fort som det är möjligt, men det är viktigare att det blir bra än att det blir ett ofullkomligt hastverk.</textBlock>
    <textBlock id="i-f92d5cfbd1de5b59">Fru talman! Det var ungefär det jag ville kommentera utöver det som andra redan har sagt beträffande den här lagen.</textBlock>
    <textBlock id="i-82b176d66680b60b">Anf. 96 CHATRINE PÅLSSON AHLGREN (kd):</textBlock>
    <textBlock id="i-99982ba349570cab">Fru talman! Ja, kära vänner, mina allianskolleger har sagt så mycket bra att jag bara ska säga några bra saker till.</textBlock>
    <textBlock id="i-e690bb032d098bbf">För varje människa inom den svenska sjukvården där det begås misstag, sker en försening av en diagnos eller en felmedicinering och så vidare är en patientdatalag en enorm möjlighet att förebygga sådana missar. Med en sammanhållen journal hittar läkaren och sjukvårdspersonalen betydligt snabbare och kan bilda sig en uppfattning om patienten. Man kan se om vissa mediciner motverkar varandra eller rent av är skadliga för människan. Det är i princip omöjligt i dag.</textBlock>
    <textBlock id="i-0a307d52f08ea809">Därför känner jag en oerhörd glädje över att den här lagen nu ligger på bordet och också har så bred majoritet. Det känns viktigt för vården.</textBlock>
    <textBlock id="i-aba0a9a879826d0f">Om de doktorer som undervisade mig under min sjuksköterskeutbildning och då var 65 år såg den här propositionen skulle de väl vända sig i sin grav och tänka att det aldrig går, att det är klart att man måste ha pappersjournalerna.</textBlock>
    <textBlock id="i-9bc5aed2d4f80c00">Men utvecklingen går oerhört snabbt, och nu ser vi ökade möjligheter att förebygga felaktigheter i vården, stärka patientens ställning, göra uppföljningar, verksamhetsuppföljning och ha ett informationsutbyte. Som Barbro sade har vi register så att vi kan följa när något går snett och reagera direkt.</textBlock>
    <textBlock id="i-cd79b88dce66c385">Därför vill jag, fru talman, yrka bifall till förslaget i betänkandet och avslag på reservationerna. Jag hälsar Sveriges Kommuner och Landsting välkomna att införa det här. Gör det snabbt, för det kommer att bli besparingar både humanitärt och ekonomiskt!</textBlock>
  </contentBlock>
  <contentBlock page="0" id="i-3611b63777d70371">
    <textBlock id="i-aab2b2096cdfbc86">Överläggningen var härmed avslutad.</textBlock>
  </contentBlock>
  <contentBlock page="0" id="i-6c315a2753c0adb4">
    <textBlock id="i-6c73a7d9a90711d5">13 § Alkoholfrågor med EG-rättslig anknytning</textBlock>
  </contentBlock>
  <contentBlock page="0" id="i-e8bdfe3bb61e00bc">
    <textBlock id="i-9d3cf0ca6bc1f052">Föredrogs</textBlock>
  </contentBlock>
  <contentBlock page="0" id="i-018009b77596f070">
    <textBlock id="i-8c13556ba201fb38">Anf. 97 KENNETH JOHANSSON (c):</textBlock>
    <textBlock id="i-7d135e57712965e8">Fru talman! I betänkandet behandlas regeringens proposition 2007/08:119, Alkoholfrågor med EG-rättslig anknytning . Lagstiftningsärendet omfattar ändringar i alkohollagen. Bakgrunden till lagförslagen är behovet av anpassningar av den svenska rätten till EG-rätten.</textBlock>
    <textBlock id="i-9f25a5ce59902150">Utskottet ställer sig i betänkandet bakom att det i alkohollagen införs en bestämmelse om att en enskild person som fyllt 20 år ska få föra in spritdrycker, vin eller starköl genom yrkesmässig befordran eller annan oberoende mellanhand, för sitt eget eller sin familjs personliga bruk, från ett land inom Europeiska ekonomiska samarbetsområdet till Sverige.</textBlock>
    <textBlock id="i-63b12e733d1c4378">Utskottet ställer sig vidare bakom att förbudet i alkohollagen att i större omfattning tillhandagå annan med att anskaffa alkoholdrycker inte ska gälla vid bland annat sådan införsel.</textBlock>
    <textBlock id="i-d1aa6d99d25c305d">Dessutom ställer sig utskottet bakom att bestämmelsen i alkohollagen om förbud mot användande av varukännetecken i samband med marknadsföring av alkoholhaltiga lättdrycker och alkoholdrycker med en alkoholhalt på upp till 15 procent upphävs. Även i denna del är det en anpassning av den svenska rätten till EG-rätten.</textBlock>
    <textBlock id="i-5408040657ee4736">För att bredda beslutsunderlaget höll utskottet den 8 maj 2008 en sluten utfrågning med företrädare för Statens folkhälsoinstitut och Socialdepartementet.</textBlock>
    <textBlock id="i-828264f6cc72bfa6">Lagändringarna föreslås träda i kraft den 1 juli 2008.</textBlock>
    <textBlock id="i-307c3321239c0b93">I betänkandet finns fyra reservationer.</textBlock>
    <textBlock id="i-86e8280fdc969c93">Jag överlämnar med varm hand ärendet till dagens debattörer, fru talman.</textBlock>
    <textBlock id="i-b4a25d3ea55414b6">Anf. 98 CHRISTER ENGELHARDT (s):</textBlock>
    <textBlock id="i-8bb265eed4c416f6">Fru talman! Vi socialdemokrater ser med stor oro på utvecklingen när det gäller den svenska alkoholpolitiken. Vi har uppskattat de skrivningar som regeringen har haft i regeringsförklaringen om en restriktiv alkoholpolitik.</textBlock>
    <textBlock id="i-ba5bb112d806092a">Mot den bakgrunden är vi både förundrade och bekymrade över det ärende som vi i dag har att behandla här i kammaren om alkoholpolitiken och EG-rätten. Det är mycket olyckligt och illavarslande att den borgerliga regeringen genom att lägga fram propositionen om alkoholfrågor med EG-rättslig anknytning går längre än vad som anses nödvändigt för att anpassa den svenska alkoholpolitiken.</textBlock>
    <textBlock id="i-b0d206a899a108c4">Jag tycker att det är allvarligt att det ansvariga statsrådet, kristdemokraten Maria Larsson, som för övrigt tyvärr inte är närvarande i dagens ärendebehandling och debatt, inte tydligt och konsekvent försvarar Sveriges restriktiva alkoholpolitik, något som både statsrådet och regeringen som helhet har lovat.</textBlock>
    <textBlock id="i-ab340a19c58d2f5a">Kristdemokraternas linje i alkoholfrågan har vi tidigare inte haft anledning att bekymra oss över, men det verkar finnas en rädsla hos Kristdemokraterna och den borgerliga regeringen för att driva den svenska restriktiva linjen. I stället hamnar man, trots omfattande retoriska piruetter, i situationer där man ängsligt gör helt onödiga anpassningar av de svenska alkoholreglerna till vad man tror och fruktar att EU kräver av oss.</textBlock>
    <textBlock id="i-a4f06379a8743aa6">Ett exempel fick vi förra året då det beslutades om en mindre höjning av ölskatten och en minskning av vinskatten med hänvisning till klagomål från EU:s generaladvokat om att Sverige favoriserade öl, som produceras i Sverige, på bekostnad av vin, som Sverige i praktiken inte producerar. Det var i och för sig små förändringar, men efter det att beslutet trätt i kraft kom det slutliga utslaget från EG-domstolen som underkände generaladvokatens linje. Sverige hade alltså aldrig behövt justera dessa skatter.</textBlock>
    <textBlock id="i-8a811269d9a07437">Det visar att det är viktigt att Sverige driver sin linje hårt i alkoholfrågor och inte ger efter varje gång vår alkoholpolitik ifrågasätts.</textBlock>
    <textBlock id="i-21211969248fc75d">Fru talman! Jag anser att regeringen med ansvarigt statsråd, kristdemokraten Maria Larsson, har lagt sig platt för juridiken. I det exempel som jag tidigare refererade till visade det sig att juridiken inte alltid håller.</textBlock>
    <textBlock id="i-f2579a4272d155f2">Nu är det tyvärr så att en ängslig borgerlig regering gör en onödig och, enligt mitt sätt att se, oprövad alkoholanpassning när det gäller annan oberoende mellanhand.</textBlock>
    <textBlock id="i-0fe4ebbc8b949dde">Förra året kom EG-domstolen med ett utslag som sade att det skulle vara lagligt för privatpersoner att ta in alkohol från utlandet inte bara genom resandeinförselkvoten utan också genom att beställa varor från ett annat EU-land genom yrkesmässig befordran till exempel genom att beställa varor från ett företag på nätet.</textBlock>
    <textBlock id="i-3b7494b6b9f14c28">Svensk skatt ska dock betalas vid denna typ av alkoholinförsel. För att anpassa de svenska reglerna och se över en del andra alkoholfrågor tillsatte regeringen Alkohollagsutredningen. För att tillgodose domen i Rosengrenmålet föreslog Alkohollagsutredningen i december 2007 att det skulle bli tillåtet för svenska konsumenter att föra in alkoholdrycker, utöver resandeinförsel, även genom att beställa varor för yrkesmässig befordran från ett annat EU-land. Man föreslog också att sådana varor inte skulle få lämnas ut till någon som inte har fyllt 20 år och att den som lämnar ut varorna ska åläggas att kontrollera åldern hos mottagaren.</textBlock>
    <textBlock id="i-83af6819cf699c94">Regeringen väljer nu att inte följa Alkohollagsutredningens förslag. Det förslag som regeringen nu har lagt på riksdagens bord går längre än vad Alkohollagsutredningen har föreslagit genom att varorna ska få införas också av annan oberoende mellanhand, det vill säga av annan privatperson.</textBlock>
    <textBlock id="i-a131ef3d4ee544f5">Detta föreslås, trots att regeringen själv i propositionen faktiskt skriver att det mesta talar för att varken kommissionen eller domstolen i målet C 186/05 i och för sig har haft någon annan införsel för ögonen än den som var aktuell i Rosengrenmålet, det vill säga en införsel genom yrkesmässig befordran.</textBlock>
    <textBlock id="i-2ef603e3bb2e22de">Fru talman! Det är svårt att förstå varför regeringen anser att man måste gå så långt i att öppna för privat införsel på detta sätt. Det säger sig självt att det blir mycket stora svårigheter att kontrollera att skatten blir betald och att mottagaren har rätt ålder. Om det är fråga om yrkesmässig befordran kan man kräva att varje försändelse har en mottagare angiven och att skatten betalas samt att den som sköter den yrkesmässiga transporten under straffansvar kontrollerar att mottagaren har rätt ålder.</textBlock>
    <textBlock id="i-944a80ace400bcbe">Vårt alternativa förslag till lagtext innebär att vi föreslår att man inte tar med orden eller annan oberoende mellanhand i den föreslagna punkt 7 i 4 kap. 2 §, andra stycket alkohollagen.</textBlock>
    <textBlock id="i-3382131a078e80e0">Vi föreslår vidare att man lägger till det krav som utredningen föreslår, nämligen att den som för in varor för annans räkning i yrkesmässig befordran ska ha skyldighet att kontrollera mottagarens ålder. Utredningen bör också få jobba vidare bland annat med frågan om hur tull och polis får rimliga möjligheter att kontrollera införseln, och möjlighet att samordna spaning mot personer som för in stora mängder alkoholdrycker för att se om det förekommer illegal vidareförsäljning.</textBlock>
    <textBlock id="i-140220f3ba670674">I propositionen föreslås också att det förbud som finns i alkohollagen mot att göra reklam för lättdrycker med samma varumärke som starkare drycker ska tas bort då det är tillåtet att göra reklam för alkoholdrycker med en alkoholhalt upp till 15 procent, det vill säga både för öl och för vin. Vi föreslår att riksdagen avslår detta förslag.</textBlock>
    <textBlock id="i-f357e338bc0a57b3">I propositionen anges att Alkohollagsutredningen i sitt fortsatta arbete ska bedöma om ytterligare ändringar i regelverket bör göras beträffande marknadsföring av alkoholdrycker. Vi anser att regelverket är både krångligt och omfattande när det gäller marknadsföring av alkoholdrycker. Vi vill att det bör bedömas i ett sammanhang när Alkohollagsutredningen har arbetat klart.</textBlock>
    <textBlock id="i-1f5b51cad2083bac">Fru talman! Med detta yrkar jag bifall till reservationerna 1, 2 och 3.</textBlock>
    <textBlock id="i-d244c06bea748a27">Anf. 99 ELINA LINNA (v):</textBlock>
    <textBlock id="i-178760e1ecf931ac">Fru talman! När jag förberedde mig inför denna debatt tänkte jag tillbaka till hösten 1994. Jag tror att många här i kammaren förstår att jag då syftar på folkomröstningskampanjen som pågick i Sverige hösten 1994 om EU-medlemskapet. Själv var jag då fritidspolitiker i landstinget och redan då engagerad i folkhälsofrågor, så det var väl inte så konstigt att jag deltog i en debatt som handlade om EU-medlemskapets konsekvenser för vår alkoholpolitik.</textBlock>
    <textBlock id="i-9c3ff72f2532a7c0">Min minnesbild av debatten är tydlig. Alla som var för EU-medlemskapet var övertygade om att den restriktiva svenska alkoholpolitiken inte på något sätt skulle hotas av EU. Jag kommer ihåg att vissa av ja-sidans ivrigaste förespråkare till och med beskyllde Socialstyrelsens expert, en man med gott renommé, för bristen på objektivitet när han visade beräkningar på ökad alkoholkonsumtion och dess följder som konsekvens av EU-medlemskapet.</textBlock>
    <textBlock id="i-5b1ff3afd3709509">I debatten var vi två som var emot EU. Därför menade de flesta att våra åsikter var färgade av vårt motstånd och därför togs inte våra argument på allvar.</textBlock>
    <textBlock id="i-08f36a05b3bfe0dc">Nu var inte Kenneth Johansson, Centerpartiet, med i debatten den gången, men ändå känns det, kanske inte som en upprättelse, men ändå som något positivt när jag i veckans Riksdag &amp; Departement får läsa att socialutskottets ordförande Kenneth Johansson röstade för ett EU-medlemskap och att han känner sig lurad när han tänker på vad vi blev lovade, nämligen att få behålla den restriktiva alkoholpolitiken. I artikeln säger Kenneth Johansson att han har svårt att komma på något positivt som medlemskapet i unionen har medfört på alkoholområdet.</textBlock>
    <textBlock id="i-fbf82171e6fc3d49">Nu är vi alltså eniga i denna fråga. Jag beklagar att vi på nej-sidan fick rätt eftersom konsekvenserna av en ökad alkoholkonsumtion är så allvarliga. Det är fler alkoholrelaterade skador ökad misshandel, fler som dör på grund av alkoholmissbruk och ökad rattonykterhet. Det finns fler. Mot bakgrund av de erfarenheter som vi nu är överens om känns det mycket märkligt att den borgerliga regeringen nu är i full färd med att helt i onödan EU-anpassa den svenska alkoholpolitiken. Vad är det som får regeringen att gå längre än EG-rätten kräver?</textBlock>
    <textBlock id="i-b2668e28815a367b">Jag delar Christer Engelhardts uppfattning att folkhälsominister Maria Larsson borde ha varit här för att debattera denna fråga.</textBlock>
    <textBlock id="i-ef7d3999c4ec4226">Fru talman! För att tillgodose domen i det så kallade Rosengrenmålet föreslog Alkoholutredningen, som tillsattes av regeringen sommaren 2007, att det skulle bli tillåtet för svenska konsumenter att föra in alkoholdrycker, utöver resandeinförsel, även genom att beställa alkoholvaror för yrkesmässig befordran från ett annat EU-land. Varorna skulle beläggas med svensk skatt.</textBlock>
    <textBlock id="i-33d4e0c1ec801c3a">Alkoholutredningen föreslog också att sådana varor inte skulle få lämnas ut till någon som inte har fyllt 20 år och att den som lämnar ut varorna ska åläggas att kontrollera åldern hos mottagaren.</textBlock>
    <textBlock id="i-e09d3f7733541336">Men nu vill regeringen öppna för att privatpersoner ska kunna föra in alkoholdrycker också för andra personers räkning. Det kommer att bli mycket svårt, antagligen omöjligt, att kontrollera att skatten blir betald och att mottagaren har rätt ålder. Vänsterpartiet, Socialdemokraterna och Miljöpartiet anser därför att det är rimligt att man genomför den ändring som Alkohollagsutredningen föreslog i sitt betänkande och att man när det gäller de övriga frågorna låter utredningen arbeta vidare.</textBlock>
    <textBlock id="i-8a427e80ad414c76">Under den tid som vi i socialutskottet arbetade med betänkandet hade vi en intern hearing med representanter från Socialdepartementet och Folkhälsoinstitutet. Representanterna från Socialdepartementet höll fast vid att vi i Sverige är tvungna att införa lagstiftningen, annars skulle vi riskera dryga skadestånd. Jag är mer benägen att tro på andra experter som säger att det inte i någon av de aktuella domarna finns angivet något om skadestånd.</textBlock>
    <textBlock id="i-79b70227a1b421ae">Folkhälsoinstitutet har inte varit remissinstans för regeringens förslag. Det är mycket märkligt det också. Men vid vår interna hearing fick vi ledamöter i socialutskottet klart för oss att Folkhälsoinstitutet också känner stor oro inför konsekvenserna av propositionen.</textBlock>
    <textBlock id="i-b8a1373df13e69d9">Jag är förvånad över att Kristdemokraterna byter fot så totalt i frågan om alkoholpolitik. Var finns de stolta kraven på striktare införselkvoter? Hur passar det ihop med begreppet oberoende mellanhand som nu införs i lagstiftningen? När vi i Socialutskottet frågade om en definition av begreppet fick vi höra att det handlar om någon utanför familjegruppen eller vem som helst.</textBlock>
    <textBlock id="i-bc9436727806babd">Som sagt, för mig är det en gåta att Kristdemokraterna, som under förra mandatperioden värnade om den svenska restriktiva alkoholpolitiken, nu lagstiftar om att vem som helst kan föra in alkohol också för vem som helst. Det är ju självklart att det blir mycket stora svårigheter att kontrollera att skatten är betald och att mottagen har fyllt 20 år.</textBlock>
    <textBlock id="i-d155fc5fbd86b4bd">Vi i oppositionen menar att det bör preciseras hur skattekontroll och ålderskontroll ska göras mer effektiva också i fall av privatinförsel. Vi anser också att tull och polis bör få bättre möjlighet att samordna spaning mot personer som för in stora mängder alkoholdrycker för att man ska se om det förekommer illegal vidareförsäljning. Men regeringen verkar tycka att det är onödiga åtgärder.</textBlock>
    <textBlock id="i-2354b5e60ba61b76">Herr talman! Regeringen föreslår i propositionen också generösare regler för alkoholreklam. Det är återigen ett bevis på en annan inriktning på alkoholpolitiken. Vänsterpartiet beklagar detta. Vi vill i stället att regeringen tar fram tilläggsdirektiv till Alkohollagsutredningen i avsikt att göra en ordentlig utredning av marknadsföringsbestämmelserna i den svenska alkohollagstiftningen i förhållande till EG-rätten.</textBlock>
    <textBlock id="i-b74b266cf442879e">Vi menar också att regeringen bör tillsätta en utredning som ser över möjligheten att förbjuda alkoholreklam. Det har vi inte prövat. Vi anser att alkohol inte är som vilken vara som helst. Det är därför försäljningen och hanteringen av alkohol måste omgärdas av strikta lagar och bestämmelser. Vi i Sverige har lyckats bättre än andra EU-länder med vår alkoholpolitik. Det är fortfarande så att Sverige med sina, för oss rekordhöga, konsumtionssiffror på cirka tio liter per capita ligger lägst i EU. Motsvarande siffror för Frankrike ligger på 14 ½ liter. De baltiska länderna ligger högst bland EU-länderna. Litauen ligger till exempel på 17,8 liter.</textBlock>
    <textBlock id="i-9c0b6a4a0d91a00e">Vänsterpartiet befarar att lagen som regeringspartierna nu röstar fram kommer att bidra till att Sverige får ännu svårare att försvara sin bevisligen framgångsrika alkoholpolitik.</textBlock>
    <textBlock id="i-7f62d12ad3d799e9">Herr talman! Jag yrkar bifall till reservationerna 1, 2 och 3.</textBlock>
    <textBlock id="i-6012309fadab370f">Anf. 100 THOMAS NIHLÉN (mp):</textBlock>
    <textBlock id="i-4f0dc28c2773f2e4">Herr talman! I dag har vi att ta ställning till och debattera regeringens proposition och utskottets betänkande om alkoholfrågor med EG-rättslig anknytning.</textBlock>
    <textBlock id="i-350307fd9095c6dd">Tyvärr kan vi i Miljöpartiet tillsammans med Socialdemokraterna och Vänsterpartiet konstatera att regeringen än en gång inte står upp för och försvarar den svenska restriktiva alkoholpolitiken.</textBlock>
    <textBlock id="i-0453a1e0fd12223d">Det här betänkandet handlar om att EU-anpassa svensk lagstiftning och alkoholpolitik, vilket vi tyvärr är mer eller mindre tvingade till.</textBlock>
    <textBlock id="i-40f6a05cf3758678">Det som vi vänder oss emot är att regeringen går längre i sin iver att vara EU till lags än vad som vi anser vara nödvändiga anpassningar.</textBlock>
    <textBlock id="i-cd16d0daae2c3189">Herr talman! De två föregående talarna från Socialdemokraterna och Vänsterpartiet har på ett föredömligt sätt redovisat våra gemensamma ställningstaganden och argumenten för dessa.</textBlock>
    <textBlock id="i-bf13ded3ccd3d49d">Därför tänker jag inte upprepa samma argumentering i mitt anförande utan konstaterar att Miljöpartiet har tre reservationer i detta betänkande gemensamt med Socialdemokraterna och Vänsterpartiet, och jag yrkar bifall till reservationerna 1, 2 och 3.</textBlock>
    <textBlock id="i-3ff7a99416c8f907">Anf. 101 JAN R ANDERSSON (m):</textBlock>
    <textBlock id="i-83351b641aced17c">Herr talman! Sverige har på många sätt varit framgångsrikt när det gäller att bekämpa alkoholens skadliga biverkningar. Om man tittar på tiden från industrialismen och fram till i dag dricker vi i dag faktiskt bara ungefär en fjärdedel av vad vi drack då. Men man kanske inte ska ta denna epok som ett index för hur vi ska föra vår alkoholpolitik i dag.</textBlock>
    <textBlock id="i-7cdbb0284ec5f060">Låt mig dock säga att vi har nått många framgångar. Trots detta finns det givetvis väldigt många problem kvar. Därför har regeringen tagit en rad initiativ för förebyggande åtgärder i hela landet. Det handlar om barn till missbrukande föräldrar, det handlar om tydligare information, det handlar om en föräldrastödsstrategi, och det handlar om en förstärkt missbrukarvård med ökad kvalitet och ökad likvärdighet i hela landet. Allt detta ska bygga på en beprövad kunskap.</textBlock>
    <textBlock id="i-8adafb99c2359cdf">Det finns en sak till som är väldigt viktig. Det handlar om åtgärder för minskad införsel av svartsprit och minskad tillgång till svartsprit.</textBlock>
    <textBlock id="i-28799f0e259641d0">På vissa orter i Sverige har man lyckats väldigt väl just med att kunna begränsa svartspritens verkningar. Ett sådant exempel är Växjö där man genom samordnade polisinsatser och tillsammans med andra delar av samhället har lyckats få en väldigt effektiv begränsning av tillgången på svartsprit. I andra delar har man inte lyckats riktigt lika väl.</textBlock>
    <textBlock id="i-8bf067483b2bf518">En rapport som kom för några veckor sedan visade att ungefär varannan ung människa i Stockholm någon gång under det senaste året druckit svartsprit. Givetvis finns det en liknande situation i stora delar av Götaland och Svealand som har ungefär samma tillgång till svartsprit. Jag menar, herr talman, att detta är vår stora utmaning när det gäller alkoholpolitiken.</textBlock>
    <textBlock id="i-1ad4cab8154f8b3a">I samband med att den så kallade Rosengrendomen föll stod två saker klara. Först och främst blev det tillåtet för privatpersoner att köpa alkohol från annat EES-land och att få den transporterad hem till Sverige. Det slogs också fast att för importerad alkohol ska skatten betalas i det land där varan konsumeras, det vill säga att svensk skatt ska betalas för privatimporterad alkohol. Därför blev detta inte något stort paradigmskifte som vissa hade hoppats på och, framför allt, vissa hade befarat.</textBlock>
    <textBlock id="i-e143bd299eded100">Slutsatsen är, vilket även EG-domstolen slår fast, att grunden för den svenska alkoholpolitiken pris, tillgänglighet och detaljhandelsmonopol står fast så länge Sveriges riksdag beslutar att så ska vara fallet.</textBlock>
    <textBlock id="i-50535a812cfa0ea1">Herr talman! Regeringen vill bygga sin politik på kunskap och evidens. Jag tycker givetvis att det är en riktig utgångspunkt. En utgångspunkt och en kunskap som kommit fram när det gäller dagens fråga visar faktiskt att privatimport utnyttjas i väldigt liten utsträckning ja, i en försvinnande liten utsträckning, skulle jag kunna säga jämfört med vår totalkonsumtion som brukar vara gängse terminologi i detta sammanhang.</textBlock>
    <textBlock id="i-857656c974f01fe8">Sorads rapport visar att det förra året var någon promille av svenskarna som via Internet köpte alkohol och importerade denna till Sverige.</textBlock>
    <textBlock id="i-4ac19dedb430f96f">En annan kunskap som en samlad juristkår har gett prov på i samband med remissbehandlingen av detta ärende är att det inte är möjligt att begränsa skrivningarna till att bara handla om yrkesmässig befordran, utan termen oberoende mellanhand bör även föras in.</textBlock>
    <textBlock id="i-e1c92bfb02f86095">Det här är inget tyckande från regeringen, utan det är en samlad juridisk expertis som har kommit till det resultatet. Det har kommit fram under beredningen av detta ärende, och det har jag full respekt för.</textBlock>
    <textBlock id="i-1e644322c67a8261">Dock kan man konstatera att den erfarenhet som stora delar av den svenska juristkåren har gett prov på inte delas av oppositionen. Jag tycker att det i många delar är en märklig inställning om man även i opposition vill föra en ansvarsfull politik.</textBlock>
    <textBlock id="i-da6cb281a687ca89">Saken är ju redan på ett otvetydigt sätt prövad av EG-domstolen både vad gäller yrkesmässig befordran och vad gäller oberoende mellanhand. Det jag frågar mig är givetvis om oppositionen misstror denna samlade juristerfarenhet eller om det är så att man här bara vill ge uttryck för en viljeyttring. Om det, i det första fallet, är fråga om en misstro mot juridiken kan man nästan spåra lätt haveristiska drag. Men är det så att det bara är fråga om en viljeyttring visar det givetvis på en brist på ansvar för den politik som vi beslutar om här i kammaren.</textBlock>
    <textBlock id="i-9ce3818ffc26d052">Det är inte bara oansvarigt i politisk mening som vi givetvis kan debattera. Det är även ett ekonomiskt oansvar man visar på. Om det visar sig att den svenska lagstiftningen inte uppfyller de krav som kan ställas och som är fastställda av domstol, vilket jag menar att remissinstanserna tydligt har visat på, kan Sverige få en mycket dyr skadeståndsprocess.</textBlock>
    <textBlock id="i-4aedbd9d5108c707">Redan i dag finns, utan att vi har antagit någon proposition, möjligheten att privatimportera alkohol från annat EES-land. Det vi i dag gör genom att anta denna proposition handlar om att vi även i svensk lag ska ange hur detta ska gå till. Dock kan vi inte, som några kanske önskar, strunta i EG-rätten.</textBlock>
    <textBlock id="i-de229a9110bffcbf">Det vi nu gör är alltså att vi reglerar hur man ska gå till väga vilka dokument som ska följa med transporten, hur skatt ska betalas och hur säkerhet för denna skatt ska ställas. Den svenska alkohollagen gäller givetvis fortfarande beträffande ålder och annat som reglerar vem som får köpa alkohol.</textBlock>
    <textBlock id="i-71ab89462b82d3ff">För att som privatperson importera alkohol krävs det därmed att du innan varan införs anmäler detta till skattemyndigheten samt att ledsagningsdokument vidföljer den aktuella transporten. Av ledsagningsdokumentet ska framgå vem köparen är, hur gammal köparen är, vad som ska föras in och att betalning av skatt är säkrad.</textBlock>
    <textBlock id="i-c05a0f14cf90f977">Därmed tycker jag att det beträffande många av argumenten som framförts kan vara en hopblandning med det som kallas privat införsel. Det är inte så att man kan åka över gränsen och att man när man väl kommit fram till gränsen bestämmer sig för om man ska genomföra en privat införsel eller om man ska genomföra en import. Så fungerar det inte.</textBlock>
    <textBlock id="i-884423586c299efc">Herr talman! Den andra delen i propositionen handlar om möjligheterna till marknadsföring av alkoholprodukter. Sverige utformar självt regler för hur vår alkoholreklam ska formuleras. Dock får våra reklamregler inte diskriminera någon producent, utan de måste utformas så att alla har lika goda eller begränsade möjligheter till marknadsföring.</textBlock>
    <textBlock id="i-199a34812a403baf">I Sverige har vi regleringar som förbjudit varumärkesliknande reklam för lättare alkoholprodukter detta i syfte att dessa inte ska kunna användas för marknadsföring av liknande produkter med en starkare alkoholhalt. Denna lag tillkom, som ni alla vet, för att man inte via lättölsreklam ska kunna sälja starköl och liknande.</textBlock>
    <textBlock id="i-d91945a1aad73972">Det har dock visat sig att marknadsföringen av dessa lätta produkter inte har lett till en ökad försäljning av alkoholstarkare produkter. Därmed har regleringen i sig inte haft den eftersökta effekten. Lagen är därmed obsolet till sin funktion.</textBlock>
    <textBlock id="i-61f5ef6384a1c94d">En annan del som jag också tycker är viktig när det gäller marknadsföringen är att det numera är lagligt att marknadsföra alkoholprodukter som har en alkoholhalt på upp till 15 procent, så producenter behöver egentligen inte möjligheten att ta en genväg via lättare produkter.</textBlock>
    <textBlock id="i-5b7495f30a898216">Herr talman! Avslutningsvis vill jag bara säga att man om man vill marknadsföra starköl inte behöver gå via varumärken. Därför är lagen till sin konstruktion inte längre nödvändig och kommer därmed inte att så att säga vara bruklig i den fortsatta debatten.</textBlock>
    <textBlock id="i-5537b40935612f9a">Med detta yrkar jag bifall till utskottets förslag i betänkandet och avslag på motionerna.</textBlock>
    <textBlock id="i-e9cb0e5a26491353">Anf. 102 CHRISTER ENGELHARDT (s) replik:</textBlock>
    <textBlock id="i-5d32784ecc7c62b5">Herr talman! Det var mycket i Jan R Anderssons anförande som man skulle kunna tänka sig vilja få utrett. Tyvärr räcker tiden inte till allt.</textBlock>
    <textBlock id="i-c4967db0ede676f5">Den samlade juridiska kompetensen har, sade Jan R Andersson i sitt anförande, landat i detta med oberoende mellanhand.</textBlock>
    <textBlock id="i-202649032c0747e2">På s. 37 i propositionen skriver regeringen: Vissa remissinstanser har satt i fråga om inte utredningens förslag om att tillåta införsel genom yrkesmässig befordran är för snävt formulerat i förevarande hänseende.</textBlock>
    <textBlock id="i-7f1952b372f1790c">Man skriver alltså för snävt formulerat. Då kan man undra vad regeringen svarar. Jo, regeringen svarar: Regeringen konstaterar emellertid att domslutet i EG-domstolens dom i mål C186/105 vid en strikt tolkning efter ordalydelsen talar för att införsel även genom andra oberoende mellanhänder än yrkesmässiga sådana bör tillåtas.</textBlock>
    <textBlock id="i-7b57210ae53e99da">Då kan man undra hur enig den samlade juridiska kompetensen, som Jan R Andersson sade i sitt anförande, egentligen är.</textBlock>
    <textBlock id="i-fd2641bbbebac7b8">Men också Alkohollagsutredningen består av jurister. De har inte landat i någonting annat än i yrkesmässig befordran. Även Folkhälsoinstitutet har jurister som tittar på de bitar som vi i utskottet fick svar om. Den samlade juridiska kompetensen verkar inte vara riktigt överens om hur allting ska tolkas. Hur kan Jan R Andersson vara så säker på att det här är den riktiga juridiska tolkningen när detta inte prövas?</textBlock>
    <textBlock id="i-4baa1ced34a27ad5">Anf. 103 JAN R ANDERSSON (m) replik:</textBlock>
    <textBlock id="i-4a0e35cd6bcb80c7">Herr talman! Låt mig svara Engelhardt enkelt och snabbt. Tittar man på de remissinstansers svar som inkommit ser man att de rättsvårdande delarna är väldigt tydliga i sina svar.</textBlock>
    <textBlock id="i-17923b4e70f8176a">Givetvis finns det andra remissinstanser, precis som Engelhardt hänvisar till, som av olika anledningar kan ha andra synpunkter. Och givetvis är det så att vi om vi inte följer lagen i detta fall EG-rätten kommer att kunna få efterräkningar för det. Det är där som jag menar att väldigt mycket sätts på spel. Det är inte bara så att man har en politisk diskussion som man vill föra åt det ena eller det andra hållet och att man från oppositionen i varje läge vill försätta regeringen i en ofördelaktig position vilket jag tror är fallet här utan det är även så att man spelar väldigt högt här när man säger: Vi gör så här så får vi se.</textBlock>
    <textBlock id="i-1d215b2967a94268">Jag tycker också att det visar på viss okunskap. Det finns ju även en skillnad mellan det som är EG-rätt som vi har i det här fallet och det som vi har i det andra fallet som handlar om reklam och där kommissionen har gjort förfrågningar och har riktat kritik.</textBlock>
    <textBlock id="i-a9fd20ece5c32c52">När man tolkar EG-rätt är det ganska digitalt jämfört med det som handlar om att kommissionen riktar kritik. Jag tror att Engelhardt där har blandat ihop begreppen, för det är inte så att man kan tolka EG-rätten på så många olika sätt. Det tycker jag rätt tydligt har framkommit.</textBlock>
    <textBlock id="i-04f54f67e317a15f">I detta fall skulle jag också vilja ställa en fråga till Engelhardt. Det handlar då om det som ni i er andra reservation säger, nämligen att ni vill att ett nytt dataregister införs så att det går att kontrollera vem som åker in i och ut ur landet. Jag undrar lite grann jag hade inte tid att ta upp det i mitt huvudanförande vilka människor förutom brottslingar eller misstänkta har ni tänkt er ha i dessa register. Polis och tull har ju redan i dag möjligheter till spaningsregister och andra register för att förebygga brott.</textBlock>
    <textBlock id="i-1c2494e27b86741f">Jag tycker att ni har en väldigt märklig syn när ni vill införa ett nytt register för att kolla vilka som åker över broar och med färjor. Du får gärna utveckla det där lite grann.</textBlock>
    <textBlock id="i-673a3c9f3301b325">Anf. 104 CHRISTER ENGELHARDT (s) replik:</textBlock>
    <textBlock id="i-bef2cdc8882dc6c6">Herr talman! Bara snabbt om register: Det ska betalas svensk skatt på de här sakerna, och det är ganska enkelt att se vilka som köper in alkoholen och registrera detta. Det finns en del register som det går att använda sig av i de här sammanhangen. Det här är någonting som vi, enligt den text som vi har skrivit i motionen, gärna vill att man ska se över och se på vilket sätt det här i så fall kan införas för att hålla kontroll. Det är ett medel som jag vet i vissa sammanhang efterfrågas av tullen. Det är ingenting som vi har hittat på själva.</textBlock>
    <textBlock id="i-df5ea8c331db12ae">Vi hade en interpellationsdebatt med statsrådet för någon vecka sedan där man pratade om att det föreligger hot om skadestånd. Det ska naturligtvis inte negligeras på något sätt. Men enligt de skrivningar som jag har fått föreligger det inget Elina Linna var också inne på det i sitt anförande direkt beslut om skadestånd gentemot Sverige, om vi nu väljer att dra på att få detta med oberoende mellanhand prövat.</textBlock>
    <textBlock id="i-138f749e8847424b">Jag tycker att man skrämmer upp lite för mycket. Jag skulle vilja säga att man från regeringens sida har lagt sig lite för platt för juridiken. Regeringen vågar inte ha en tydlig politik på området. Jag beklagar att framför allt Kristdemokraterna inom Socialdepartementet är så flata i den här frågan, skulle jag vilja säga. De har varit oerhört mycket tydligare med sina åsikter om alkoholpolitiken i valrörelsen och under tiden i opposition. Men nu i regeringen har man tydligen helt och hållet släppt de tankegångarna och lagt sig platt för juristerna. Det är illavarslande, tycker jag, vad gäller regeringens linje.</textBlock>
    <textBlock id="i-8aa6ab9f5c959671">Jag skulle vilja fråga Jan R Andersson: Hur tänker ni gå till väga om det blir en ökad okontrollerad införsel?</textBlock>
    <textBlock id="i-ef4eb8c484b6efbd">Anf. 105 JAN R ANDERSSON (m) replik:</textBlock>
    <textBlock id="i-acbf27e9b3a2afc1">Herr talman! Låt mig börja med att säga att jag tycker att det är tråkigt att Socialdemokraterna väljer att ta strid i en fråga som departementet och hela alliansen har en enig och väldigt tydlig uppfattning om och som en samlad juristkår står bakom och menar att detta är nödvändigt. Deras sporre är inte att försöka vara konstruktiv i de här delarna, utan deras sporre är att man har en allmän aversion mot regeringen. Jag tycker att det är trist, och jag tycker inte att det är konstruktivt. Jag har förstått att en annan ordning ofta har rått i de här frågorna där vi hade en annan majoritetsordning. Därför tycker jag att det är trist att Engelhardt på detta sätt försöker att så starkt markera att det förs en annan politik. Jag delar inte den synen.</textBlock>
    <textBlock id="i-2de2950e9f929fac">Låt mig kort kommentera möjligheten att betala skatt. Såsom vi har fått det beskrivet på utfrågningen tycker jag att det framstår väldigt tydligt att man inte kan åka utomlands och sedan bestämma sig om man ska importera eller privatinföra. Innan varan ska föras in i landet måste den deklareras. Innan varan har passerat tullen måste det vara klart om den ska importeras eller om den ska privatinföras. Givetvis finns det vissa frågor som är olösta, men det beror också på att den här frågan har snabberetts. Alkohollagsutredningen kommer att återkomma med fler detaljer i frågan.</textBlock>
    <textBlock id="i-702dd01fd7fad27d">Jag tycker att det som Socialdemokraterna och övrig opposition säger om att man vill införa ett nytt register är märkligt. Man ska kunna se vilka människor som passerar gränserna.</textBlock>
    <textBlock id="i-460d9ea913d177bf">Jag hade hoppats att vi hade haft mer tid att debattera detta, för jag tycker att det är rätt märkligt förfarande. Jag kan i alla fall glädja Engelhardt med att i planen för nationell mobilisering mot organiserad brottslighet pratar man en del om att samköra register. Jag hoppas att Engelhardt och övriga partimedlemmar kommer att stödja det förslaget när Beatrice Ask presenterar det för riksdagen.</textBlock>
    <textBlock id="i-5c24caf090e23e3d">Anf. 106 LARS-IVAR ERICSON (c):</textBlock>
    <textBlock id="i-c94799d08a7c4ec7">Herr talman! Härtill nödd och tvungen är ett bevingat ord som man kan använda när man måste anpassa sig till någonting som man kanske inte känner sig helt bekväm med. Vi kan använda detta bevingade ord när vi ska förhålla oss till EG-domstolens domar från 2007 där det slås fast att vi inte längre kan upprätthålla våra förbud mot privatimport av alkohol.</textBlock>
    <textBlock id="i-30daefe22a88b9c3">Var det då verkligen nödvändigt? Är det då inte undfallenhet mot en domstol? Nej, en enig juridisk expertis alltifrån kammarrätten till hovrätterna anger att Sverige måste anpassa sig till gällande bestämmelser. Hade Sverige bortsett från domen och framhärdat hade det blivit skadestånd och sanktionsavgifter från den dag domen föll. Det har nämnts summor på 300 000 per dag, och det är en stor summa.</textBlock>
    <textBlock id="i-9961ca675fdf40ee">Vad blir det då för följder? Kommer privatimporten att öka dramatiskt? Blir det alldeles för svårt att upprätthålla kontrollen vid vårt lands gränser? Sorad, Centrum för socialvetenskaplig alkohol- och drogforskning vid Stockholms universitet, visar genom sina mätningar att införsel inte har ökat under 2007. Vi har inte siffror för 2008, men i skånska lokaltidningar har man i artiklar visat att även skåningar i mindre utsträckning än tidigare väljer att göra sina inköp av alkohol utomlands, trots att de har billig alkohol på ungefär tre timmars bilfärds avstånd. Det tyder på att privatinförsel inte har ökat.</textBlock>
    <textBlock id="i-f9693147632c359d">Men, säger då vän av ordning, detta är statistik. Och statistik kan inte förutse framtiden. Låt oss i stället se på en del åtgärder som skulle kunna motverka den av vissa förmodade ökande införseln. Staten ger 50 miljoner extra till Tullverket. Samverkan mellan polis, tull och Skatteverket kommer att öka. Det är viktigt att lägga märke till att alkoholskatt ska erläggas vid privatinförsel.</textBlock>
    <textBlock id="i-df62ba3f35f4fdd4">Vid privatinförsel där köparen inte själv medföljer transporten som resande ska en blankett skickas i original till Skatteverket. I blanketten, som ska undertecknas av köparen, anges bland annat namn och personnummer på mottagaren, transportör och varubeskrivning. Köparen ska också ställa säkerhet för betalning av skatten och inom fem dagar efter det att varorna införts deklarera dessa. Inte heller är det enligt förändrad lagstiftning tillåtet att sälja vidare till någon. Vi har fortsatt försäljningsmonopol här i Sverige.</textBlock>
    <textBlock id="i-1be731ac271dc39d">Herr talman! Den 4 juni ska vi debattera folkhälsopolitik, och då kommer målområde 11 om bland annat alkoholfrågan att diskuteras. Men det kan ändå vara motiverat att i dagens debatt notera att regeringen gör mycket för att minska bruket av alkohol genom olika folkhälsopolitiska åtgärder. Här kan nämnas ett utökat samarbete med den ideella sektorn, projekt för att stärka hälso- och sjukvårdens roll i det förebyggande arbetet, skolprojekt och förbättrad missbrukarvård. I allt det som görs är samordning och samarbete viktiga nyckelord.</textBlock>
    <textBlock id="i-4710a27fe8270b17">Sverige har en viktig uppgift när det gäller att i internationella sammanhang verka för en restriktiv alkoholpolitik, till exempel inom WHO. Detsamma gäller naturligtvis i EU där unionens alkoholskadeförebyggande arbete bör vidareutvecklas. Här vill regeringen vara aktiv i olika samarbetsorgan och skapa allianser med andra länder i olika frågor.</textBlock>
    <textBlock id="i-155739a6bb483a3d">Det finns också tecken som tyder på att andra länder visat större intresse för Sveriges restriktiva alkoholpolitik. Alkohol kommer också att vara en prioriterad fråga under det svenska ordförandeskapet 2009. Där kommer bland annat frågan om reklam och marknadsföring att lyftas fram.</textBlock>
    <textBlock id="i-9a9c5cda12e57999">Centerpartiet litar på att Maria Larsson och andra regeringsföreträdare i nationella och internationella sammanhang pläderar för en restriktiv alkoholpolitik och att de kontrollmekanismer som finns inom EU ska effektiviseras, exempelvis skatteuttag vid alkoholinförsel.</textBlock>
    <textBlock id="i-6382249e5d880d67">Svensk alkoholpolitik faller inte samman med anledning av det som diskuteras i denna debatt. Statligt detaljhandelsmonopol, höga priser, åldersgränser för att köpa alkohol och begränsade öppettider finns kvar. Vidare kan nämnas de ökade resurserna till Tullverket och fler synliga poliser som kan beslagta alkohol från ungdomar.</textBlock>
    <textBlock id="i-c74a5d46ed0aad90">Herr talman! Inledningen till detta anförande bestod i ett historiskt bevingat ord: Härtill nödd och tvungen. Det finns ett annat uttryck som tonåringar gärna använder: Man måste gilla läget alltså göra det bästa möjliga av den uppkomna situationen. Och det tror jag att regeringen har förutsättningar att lyckas med.</textBlock>
    <textBlock id="i-f521a8c83e57a3c8">Därför yrkar jag bifall till betänkandets förslag till beslut och avslag på motionerna.</textBlock>
    <textBlock id="i-27fc65615560a5ca">Anf. 107 CHRISTER ENGELHARDT (s) replik:</textBlock>
    <textBlock id="i-04e3a5118874e89b">Herr talman! Även Lars-Ivar Ericson hamnade i sitt anförande i en hänvisning till detta med skadestånd.</textBlock>
    <textBlock id="i-e98710b9ad0693cb">Jag tror säkert att Lars-Ivar Ericson, precis som många av oss andra, har fått skrivningar från olika instanser i samhället, framför allt från en hel del intresseorganisationer som har gjort djupdykningar i det här.</textBlock>
    <textBlock id="i-b3706f97c60c5898">Jag har bland annat fått ett brev från IOGT-NTO, som också har gjort en djupdykning i det här. De skriver så här: Det finns inte i någon av de aktuella domarna angivet något om skadestånd. Kommissionen måste väcka talan i EG-domstolen för att få fastställa om Sverige ska betala skadestånd och hur stort det eventuella skadeståndet ska vara, detta enligt artikel 228 i EG-fördraget. Någon sådan talan har kommissionen inte väckt.</textBlock>
    <textBlock id="i-9887f0b78379bd4c">Jag tycker att det är lite väl magstarkt att stå här och säga att om vi nu inte gör så här kommer det att rassla ut ett skadestånd för oss att betala. Jag tror att Lars-Ivar Ericson till och med var inne och nosade på en summa i sitt anförande. På vilket sätt kan Lars-Ivar Ericson vara så oerhört säker på att det ligger ett direkt överhängande hot om skadestånd för Sverige?</textBlock>
    <textBlock id="i-bdd44e11053338c4">Det vi säger är att vi kan gå med på yrkesmässig befordran och rutiner och regler för detta, men inte att öppna också för oberoende mellanhand. Jag har tidigare refererat till propositionen, där man pratar om att man har kommit fram till detta efter att vissa remissinstanser har sagt så och att man gjort strikta tolkningar. Men låt oss få det prövat. Det kostar inget att pröva detta med oberoende mellanhand. Gör då det i stället för att säga att det ska ticka ut en massa skadestånd, något som vi faktiskt inte vet förrän vi har fått detta prövat i EG-domstolen.</textBlock>
    <textBlock id="i-24cec83f8583238e">Anf. 108 LARS-IVAR ERICSON (c) replik:</textBlock>
    <textBlock id="i-39e5aa5c439309a9">Herr talman! Jag konstaterar att Christer Engelhardt och jag åberopar olika juridiska experter. Men för mig är det viktigt att lyfta fram det som står i betänkandet, att en enig juridisk expertis, alltifrån kammarrätten till hovrätterna, säger att Sverige måste anpassa sig till gällande bestämmelser.</textBlock>
    <textBlock id="i-3ef347b0c75ffb87">Om jag minns rätt var ärendet uppe vid utskottets utfrågning den 8 maj. Då sades det att det här måste gälla. Det var också i det sammanhanget som siffran 300 000 kronor kom fram.</textBlock>
    <textBlock id="i-fe697fddaa3f39c8">Jag tror att vi som politiker i den här frågan måste lita på den juridiska expertisen.</textBlock>
    <textBlock id="i-ab2bc13280c7a842">Anf. 109 CHRISTER ENGELHARDT (s) replik:</textBlock>
    <textBlock id="i-90f140a46bf4f8f8">Herr talman! Vid utfrågningen i utskottet satt man och spekulerade i huruvida det var andra länder som hade blivit dömda till skadestånd i helt andra frågor, och man resonerade högt om hur ett eventuellt skadestånd skulle kunna bli. Men faktum kvarstår att det inte är något skadestånd utdömt för Sverige. Det är därför som jag tycker att vi har all tid i världen att få pröva just detta med oberoende mellanhand. Vi ser nämligen en fara i att man öppnar för privatpersoner att föra in alkohol åt sin granne, sina vänner eller närstående till familjen, samtidigt som de så kallade indikativa nivåerna inte ska vara gällande. Det ställer tullen inför den omöjliga situationen att sköta en aktiv kontroll på det här området.</textBlock>
    <textBlock id="i-96663cf71fbe6235">Till och med Systembolaget har valt att yttra sig i ärendet och har skickat in ett remissyttrande till Socialdepartementet. De skriver bland annat: Det finns en uppenbar risk att denna typ av införsel bildar grund för en illegal detaljhandel.</textBlock>
    <textBlock id="i-78444f1f151cb4ff">Det är ett av de tydliga argumenten och något som man befarar i det här sammanhanget. Man pratar också väldigt mycket om de olika nivåerna och om oron för det som komma skall vid en sådan införsel.</textBlock>
    <textBlock id="i-94be054b84dd8b88">Frågan är hur Centerpartiet tänker. Jag tycker att de har varit rätt tydliga i tidigare utskottsärenden, där de har sagt att Systembolagets monopol inte bara ska bevaras och försvaras utan också värnas. Det är ganska starka ord för ett bibehållande av Systembolagets monopol. Det finns en uppenbar risk för att vi naggar monopolet i kanten om vi öppnar för en lagstiftning som kan grunda för illegal detaljhandel.</textBlock>
    <textBlock id="i-ff621dc96ff2a482">Jag är djupt oroad över Centerpartiets syn i den här frågan.</textBlock>
    <textBlock id="i-9d7e9e7f12a78697">Anf. 110 LARS-IVAR ERICSON (c) replik:</textBlock>
    <textBlock id="i-e6250abb54c0b963">Herr talman! Jag kan försäkra Christer Engelhardt att Centerpartiet också i fortsättningen kommer att stå för en restriktiv alkoholpolitik.</textBlock>
    <textBlock id="i-58a00e50cf620da9">Det är också viktigt att framhålla att vi vill förstärka kontrollmekanismerna. Till exempel har Tullverket fått ökade resurser. Inom Tullverket ska man nu göra diverse utredningar. Man ska tillsätta en ny enhet som ska syssla med samordning och styrning av den förebyggande, brottsbekämpande och kontrollerande verksamheten. Man vill också ha en utökad integrering av underrättelse- och riskanalysverksamheterna.</textBlock>
    <textBlock id="i-a260bf9c1504fe2b">Naturligtvis har alla vi vuxna ett gemensamt ansvar när det gäller att påverka det uppväxande släktets attityder till alkoholen. Det görs ju mycket, inte minst inom den ideella sektorn, för att upplysa om alkoholens faror. Trots det som vi pratar om nu i dag tror jag att det finns möjligheter att bedriva en restriktiv alkoholpolitik också i fortsättningen.</textBlock>
    <textBlock id="i-1eb10b46ba997f6e">Sedan måste den som sysslar med sådan här införsel ta hänsyn till alla de regler som kringgärdar själva införseln. Som jag nämnde i mitt anförande har inte bestämmelserna, som i praktiken redan har fungerat en tid, lett till en ökad införsel, utan införseln har varit på ungefär samma nivå och har till och med minskat i de sydsvenska landskapen.</textBlock>
    <textBlock id="i-f7f1b9236d2fb31d">Anf. 111 BARBRO WESTERHOLM (fp):</textBlock>
    <textBlock id="i-6233bf1e49e9d87c">Herr talman! Jag börjar med, så att jag inte glömmer bort det, att yrka bifall till betänkandets förslag till beslut och avslag på reservationerna.</textBlock>
    <textBlock id="i-d4d293aeb2d7aeeb">Det är alltid bra att titta i backspegeln, när man står inför framtiden, för att göra rätt saker. Jag tänker inte gå tillbaka bara till 1994, som Elina Linna, utan jag tänker gå tillbaka till den 18 februari 1908. Det är alltså hundra år sedan. Då stod Ivan Bratt i talarstolen på Svenska Läkaresällskapet och diskuterade bruket och missbruket av alkohol och alkoholens skadeverkningar, både de medicinska och de sociala.</textBlock>
    <textBlock id="i-fdadc33be52418e8">Det var Ivan Bratt som lade grunden för den alkoholpolitik som vi för i dag. Han såg det som nödvändigt att begränsa tillgången till alkohol, samtidigt som den inte skulle förbjudas. Han lade grunden till Systembolaget, Vin &amp; Sprit och motboken. Han var samtidigt den som ledde i bön när det gällde att säga nej till alkoholförbud i Sverige. 51 procent av svenskarna röstade för att vi skulle fortsätta att ha alkohol på systembolag, 49 procent sade nej. Då var Sverige ett litet land i den nordligaste delen av Europa och ganska isolerat och fattigt.</textBlock>
    <textBlock id="i-1d4cfca935a6dc06">I dag är vi en del av gemenskapen. Det gör att vi inom olika områden måste arbeta annorlunda än vad vi gjorde för hundra år sedan, för då var vapnet mot alkoholmissbruk de tillgänglighetsbegränsande faktorerna.</textBlock>
    <textBlock id="i-0113a95a42fa07c4">I dag har vi den fria rörligheten i Europa. Visserligen ligger vår restriktiva alkoholpolitik fast, och detaljhandelsmonopolet är inte hotat. Vi har de höga priserna, åldersgränser och begränsade öppettider.</textBlock>
    <textBlock id="i-5568a910fbb9bcf5">Det bestämmer vi om själva. Men i de gränsöverskridande frågorna är vi i en annorlunda situation.</textBlock>
    <textBlock id="i-ad527e2ada1170cc">Därför blir det så viktigt att vi tar i bruk andra möjligheter. Lars-Ivar Ericson var inne på vad regeringen gör. Regeringen gör en rad andra saker för att skapa respekt för alkoholen. Detta kommer att få en ökande betydelse i framtiden. Folkhälsoinstitutet har fått en rad uppgifter för att stärka arbetet i skolor, på universitet och på andra platser. Institutet ska ta fram informationsinsatser. Socialstyrelsen har fått uppdrag när det gäller missbruket. Systembolaget får återigen ett tydligare uppdrag att informera allmänheten om riskerna med alkohol. Man har haft ett sådant uppdrag, men det har försvagats under senare år. Nu återfår man det genom att man har ansvar för alkoholprofilen. Vi har också regeringens ANT-sekretariat, som har bildats.</textBlock>
    <textBlock id="i-81550c7fe5406c2b">Det är viktigt att se dagens beslut i detta bredare sammanhang. Det handlar om en relativt liten fråga, men den är en symbolfråga för många. När vi går till de finska erfarenheterna ser vi att det inte är här de stora mängderna alkohol kommer i allmänhetens bruk. Jag tror att om Systembolaget fortsätter att ha den höga kvalitet man har på sina varor blir införseln från övriga Europa ganska ointressant. Människor vet att de får en hög kvalitet på Systembolaget.</textBlock>
    <textBlock id="i-acec948881e514c2">Med detta sagt stannar jag, för jag vill inte upprepa det som de två föregående talarna har sagt. Jag instämmer i deras anföranden.</textBlock>
    <textBlock id="i-6cf3d91a20095064">Anf. 112 CHATRINE PÅLSSON AHLGREN (kd):</textBlock>
    <textBlock id="i-5cea6f6346d370b1">Herr talman! Jag kan också säga att jag hade varit lycklig om inte Rosengrendomen hade fallit. Men nu har den fallit. Det måste både regeringen och vi som folkvalda förhålla oss till. Av det skälet initierade regeringen när domen föll en utredning som skyndsamt skulle lägga fram förslag enligt domen. Remissförfaranden är till för att vi ska inhämta kunskap och åsikter om ett förslag. Det som var tydligt i remissförslaget var att alla de remissinstanser som hade juridisk kompetens ansåg att vi var tvungna att göra det här.</textBlock>
    <textBlock id="i-9c1e31d46d14c15f">Nu har mina kolleger i alliansen beskrivit och exemplifierat remissinstanser. Det är självklart, precis som i alla andra sammanhang, att det kan finnas några enskilda här och där som kan ha en avvikande åsikt. Men den samlade juridiska bedömningen i remissförfarandet är tydlig och klar: Vi måste göra det här. Socialdepartementet och Regeringskansliets jurister har sagt det. De får väl i alla fall anses besitta hygglig kunskap. Många av dem anställdes ju när Socialdemokraterna hade makten.</textBlock>
    <textBlock id="i-6f3e4ec652e7aaf4">Det är klart att det därför känns som om vi borde vara på det klara med det här. Det är en sådan bedömning man gör, och då är vi tvungna att göra vårt bästa för att tillmötesgå det. Det var en jurist med på socialutskottets interna hearing som jämförde det här med något annat ärende. Som Lars-Ivar Ericson sade var det då 300 000 kronor per dag. Det var alltså en jurist som sade detta.</textBlock>
    <textBlock id="i-0fba970496daecbc">Jag vill lugna Christer Engelhardt när det gäller detta att Kristdemokraterna skulle ha en rädsla för att driva en alkoholpolitisk linje. Jag är glad att säga att det inte är sant. Jag kan gott tala om i den här talarstolen att Maria Larsson och hennes medarbetare har hyst en oerhört stor oro för det här. De har försökt förankra det, och de har samtalat med många, bland andra nykterhetsrörelsen. De har beskrivit hur de ser på det. De har talat om att de vill fortsätta att ha en restriktiv alkoholpolitik. Det råder ingen tvekan om det. Det står i regeringsförklaringen, så regeringen står bakom det.</textBlock>
    <textBlock id="i-867ffa3e1f0c96b0">Men det är inget lätt beslut. Nu är vi med i den europeiska gemenskapen, vilket jag tycker har många positiva effekter. Då måste vi se till att vi gör det här på ett bra sätt. Tullen har fått mer pengar. Folk ska betala skatt. Vi ska se till att allt fler svenskar lever efter de lagar och förordningar vi har. Sedan domen föll 2007 är det möjligt att ta in alkohol. Men det har inte skett någon ökning. I Finland har man haft den möjligheten sedan EU-inträdet. Inte heller där har man kunnat konstatera någon ökning på området.</textBlock>
    <textBlock id="i-e52b866bd0e11e34">Jag tror att en restriktiv alkoholpolitik handlar om så många andra faktorer. Där har regeringen grunnat på att även kunna ha strängare sanktionsregler för det som finns. Man har alltså nya tankar när det gäller att fortsätta att ha en restriktiv alkoholpolitik inte för vår skull utan för våra barns skull och för hela landets skull. Det handlar om signalerna till hela vårt land om att vi ska fortsätta med detta.</textBlock>
    <textBlock id="i-18f845e675fa7acc">Vi för en restriktiv alkoholpolitik i den europeiska gemenskapen. Vi är kända för det. Men trovärdigheten ökar också om vi inte ställer oss emot alla tunga jurister utan ser till att vi får fortsatt förtroende i de frågor som vi driver.</textBlock>
    <textBlock id="i-6f45c8c20dcf8048">Med det, herr talman, yrkar jag bifall till utskottets förslag i betänkandet och avslag på samtliga reservationer.</textBlock>
    <textBlock id="i-ee039f5ac8245db3">Anf. 113 ELINA LINNA (v) replik:</textBlock>
    <textBlock id="i-58f366d3010cb3cc">Herr talman! Vi för en restriktiv alkoholpolitik i EU-sammanhang, säger Chatrine Pålsson Ahlgren. Varför lägger sig då regeringen så som man har gjort? Varför vågar man inte pröva frågan?</textBlock>
    <textBlock id="i-33cb70dd1e3b2628">Vi ska inte behöva använda definitionen av samlad juridisk expertis mer. Det har vi talat om så många gånger här, och vi gör olika tolkningar. Chatrine Pålsson Ahlgren har ändå stått här i talarstolen under förra mandatperioden flera gånger och drivit en tydlig alkoholpolitisk linje. Hon har inte bara gjort det tidigare utan gör det fortfarande i dag. Men ni för en annan linje ute i debatten än den ni sedan genomför i politiken. Det tycker jag är mycket märkligt.</textBlock>
    <textBlock id="i-8b062906bb934dc1">I dagarna har kd presenterat vilka frågor man vill driva i EU-valet nästa år. Liksom i förra valet vill man sänka införselkvoterna på alkohol. I opposition föreslog man att den dåvarande regeringen skulle strunta i EU:s gemensamma regler och ensidigt minska införselkvoterna. Nu har ni ansvaret för alkoholfrågorna, och ingenting har hänt vad gäller införselkvoterna. Kd ställer sig i stället bakom förslaget och initierar det. Hur ser du på det, Chatrine Pålsson Ahlgren?</textBlock>
    <textBlock id="i-4e3e185586ea3e9d">Anf. 114 CHATRINE PÅLSSON AHLGREN (kd) replik:</textBlock>
    <textBlock id="i-310d1700dd996498">Herr talman! Jag tycker inte att det är sanning att vi för en annan alkoholpolitisk argumentation än vad vi har gjort tidigare. Skillnaden är att det är vi som har regeringsmakten och måste förhålla oss till EG-regler på ett sätt som inte krävs av oppositionen för närvarande. Det är en annan sak att regera än att vara i opposition.</textBlock>
    <textBlock id="i-f92670cbc24da746">Jag sade alldeles nyss att all juridisk expertis under remissförfarandet har sagt att vi måste förlita oss till det här. Dessutom sade juristen på vår utfrågning att det inte bara är fråga om att få ett skadestånd från och med nu, utan det kan också ges retroaktivt.</textBlock>
    <textBlock id="i-f9caeb18aa567245">Men vi tar ansvar, och det fanns en tydlig kunskap överallt. Därför ansåg vi att vi var tvungna att göra detta.</textBlock>
    <textBlock id="i-1327b64bcbd59443">Jag kommer att fortsätta att verka för en restriktiv alkoholpolitik, och regeringen kommer att göra det. Jag lovar det. Det är ingen skillnad här. Men nu är vi med i EU, och när inte kartan och verkligheten stämmer överens, Elina Linna, får vi gå efter verkligheten.</textBlock>
    <textBlock id="i-67c69ae67e7ba939">Anf. 115 ELINA LINNA (v) replik:</textBlock>
    <textBlock id="i-1f45c3571325ae51">Herr talman! Vi var med i EU under den förra mandatperioden också. Det retroaktiva skadestånd som juristen talade om på den slutna hearingen i socialutskottet gällde ett annat fall. I det här fallet hade han ingen kännedom om krav på skadestånd. Christer Engelhardt har också tidigare tagit upp att det inte finns något krav på skadestånd i domen.</textBlock>
    <textBlock id="i-3e3617c67c5fa2b8">Chatrine Pålsson Ahlgren säger att Kristdemokraterna ska fortsätta att föra en restriktiv alkoholpolitik. Under den förra mandatperioden satte Kristdemokraterna upp ett mål som innebär att ungdomars drickande ska minska med 25 procent. Hur stämmer det överens med det här beslutet där man inte ens kontrollerar ungdomarnas ålder och där det är möjligt för vem som helst att föra in alkohol till vem som helst utan att behöva kontrollera åldern? Hur stämmer det, Chatrine Pålsson Ahlgren?</textBlock>
    <textBlock id="i-fff738797a806653">Anf. 116 CHATRINE PÅLSSON AHLGREN (kd) replik:</textBlock>
    <textBlock id="i-3147b8e3ca5da53b">Herr talman! Det där sista är tramsigt, Elina Linna. Ingen i Sverige som inte är 18 år får dricka alkohol. Det har man skyldighet att leva efter även om den ena eller andra köper ut. Det är tydligt och klart. Det har vi också förstärkt i betänkandet.</textBlock>
    <textBlock id="i-77d92589ca0f8fd0">Man måste väl ändå gå efter en praxis i liknande fall. I en domstol är inte alla fall exakt likadana. Jag är nämndeman i Göta hovrätt. Där tar vi alltid upp hur man brukar döma i Högsta domstolen och så vidare. Sedan jämför man med det här fallet. Det man har att jämföra med är snarlika fall, och det har man gjort här.</textBlock>
    <textBlock id="i-be85d072b0d05585">För att inte herr talmannen ska bli orolig för voteringstiden ska jag avslutningsvis säga att jag lovar att vi ska fortsätta att föra en restriktiv alkoholpolitik, men vi måste leva efter de regler som finns om det ska bli ordning och reda i vårt samhälle.</textBlock>
  </contentBlock>
  <contentBlock page="0" id="i-dcddf7d139af8497">
    <textBlock id="i-0c7cccc8d4be164c">Överläggningen var härmed avslutad.</textBlock>
  </contentBlock>
  <contentBlock page="0" id="i-b5f100a3af4a000f">
    <textBlock id="i-c3f91f84027b3a31">14 § Stiftelsen Riksbankens Jubileumsfonds verksamhet år 2007</textBlock>
  </contentBlock>
  <contentBlock page="0" id="i-abc9a9191dbb48af">
    <textBlock id="i-31d5ede07cf2ca46">Föredrogs</textBlock>
  </contentBlock>
  <contentBlock page="0" id="i-fdff624abd2bcd1b">
    <textBlock id="i-f652e0a4a7a3b865">Förste vice talmannen konstaterade att ingen talare var anmäld.</textBlock>
  </contentBlock>
  <contentBlock page="0" id="i-6e2d72f325854e96">
    <textBlock id="i-f3cf9e2760ffca80">Ajournering</textBlock>
  </contentBlock>
  <contentBlock page="0" id="i-906c73405092610c">
    <textBlock id="i-2a43d60729a5e6fb">Kammaren beslutade kl. 15.53 på förslag av förste vice talmannen att ajournera förhandlingarna till kl. 16.00 då votering skulle äga rum.</textBlock>
    <textBlock id="i-fe3a89d7aa4eea98">Återupptagna förhandlingar</textBlock>
  </contentBlock>
  <contentBlock page="0" id="i-57befcd11688eaeb">
    <textBlock id="i-5b472475c59293cc">Förhandlingarna återupptogs kl. 16.00.</textBlock>
    <textBlock id="i-043c7490da49c753">15 § Beslut om ärenden som slutdebatterats vid dagens sammanträde</textBlock>
  </contentBlock>
  <contentBlock page="0" id="i-efa806869d792ebe">
    <textBlock id="i-0c7ea6cd3690f728">Punkt 1</textBlock>
  </contentBlock>
  <contentBlock page="0" id="i-c400bf7b36d09a7e">
    <textBlock id="i-199fe971c09b0802">Punkterna 2 och 3</textBlock>
  </contentBlock>
  <contentBlock page="0" id="i-55d73cb8eefda969">
    <textBlock id="i-46a3243f75247df0">Punkt 1</textBlock>
  </contentBlock>
  <contentBlock page="0" id="i-fc8761aad62c0ae7">
    <textBlock id="i-3dda365aec15c237">Punkt 2</textBlock>
  </contentBlock>
  <contentBlock page="0" id="i-4acb050735617f81">
    <textBlock id="i-519b30728024c306">Punkterna 3 och 4</textBlock>
  </contentBlock>
  <contentBlock page="0" id="i-83d6665f1695ea1e">
    <textBlock id="i-72f927d05c4779a6">Punkt 5</textBlock>
  </contentBlock>
  <contentBlock page="0" id="i-a604c158f0cc38b9">
    <textBlock id="i-67241e16dddd8d5c">Punkt 1</textBlock>
  </contentBlock>
  <contentBlock page="0" id="i-32c56d0aedde4032">
    <textBlock id="i-55eda37df8b045ea">Punkt 3</textBlock>
  </contentBlock>
  <contentBlock page="0" id="i-94e717bcbe0b4a27">
    <textBlock id="i-f2a5c51abe2b3fee">Punkt 10</textBlock>
  </contentBlock>
  <contentBlock page="0" id="i-917d65895cda41b0">
    <textBlock id="i-579004e15db25b81">Övriga punkter</textBlock>
  </contentBlock>
  <contentBlock page="0" id="i-b703b6e2228016b8">
    <textBlock id="i-c67926e159ee3761">Punkt 5</textBlock>
  </contentBlock>
  <contentBlock page="0" id="i-a8b300e29084356d">
    <textBlock id="i-4ec6cdd35f5dd2ba">Punkt 7</textBlock>
  </contentBlock>
  <contentBlock page="0" id="i-8f2fc1f80b98945a">
    <textBlock id="i-2ec73fb462a88569">Övriga punkter</textBlock>
  </contentBlock>
  <contentBlock page="0" id="i-1451159e71b728e2">
    <textBlock id="i-06a3a697a669bb70">Punkt 1</textBlock>
  </contentBlock>
  <contentBlock page="0" id="i-be11afe23495ddb1">
    <textBlock id="i-44fa18cb35769bd7">Punkt 3</textBlock>
  </contentBlock>
  <contentBlock page="0" id="i-2c505ab7e3f45cfb">
    <textBlock id="i-383ca71acf86da83">Punkt 6</textBlock>
  </contentBlock>
  <contentBlock page="0" id="i-c7191a92b39d996c">
    <textBlock id="i-4feb268d25b69948">Övriga punkter</textBlock>
  </contentBlock>
  <contentBlock page="0" id="i-61e20fac0c6fba3c">
    <textBlock id="i-3be4337e311c5193">16 § Två nya specialskolor utvidgning av specialskolans målgrupp</textBlock>
  </contentBlock>
  <contentBlock page="0" id="i-77543841bd1925c8">
    <textBlock id="i-b2768651a2bf0673">Föredrogs</textBlock>
  </contentBlock>
  <contentBlock page="0" id="i-2e0ed21df448d58b">
    <textBlock id="i-9fdeb6a87632877f">Anf. 117 SOFIA LARSEN (c):</textBlock>
    <textBlock id="i-ddd7e470c565e853">Herr talman! Det är en glädjens dag i dag. Efter år av reservationer i utbildningsutskottets betänkanden kan vi nu i Sveriges riksdag lägga fram förslag som innebär att vi återinför specialskolorna Ekeskolan och Hällsboskolan.</textBlock>
    <textBlock id="i-9ea912ac87eba95f">Det är ett förslag som stärker valmöjligheterna, ökar tryggheten och ger bättre pedagogiska förutsättningar för elever med synskada och ytterligare funktionshinder och för elever med språkstörning. Återinförandet av Ekeskolan och Hällsboskolan är en seger. Framför allt är det en seger för de barn och föräldrar som i flera år kämpat och levt i ovisshet och inte fått den utbildning och den trygghet som de önskat.</textBlock>
    <textBlock id="i-74859bab3a9282c2">Att känna sig behövd, att kunna vara delaktig och känna att man lyckas har central betydelse för våra liv. Ofta tar vi för givet att alla kan och att vår gemensamma grundstruktur i samhället passar alla. Vi tar också ofta för givet att likvärdighet är detsamma som likadant.</textBlock>
    <textBlock id="i-735c9f69e46b746d">För mig och för alliansen betyder likvärdighet att alla ges en ärlig chans att lyckas, att alla kan och har möjlighet att vara delaktiga och känna sig behövda utifrån sina egna förutsättningar, möjligheter och mål. Det är en självklarhet att alla ska vara inkluderade i vårt samhälle. Det är ett mycket viktigt mål om vi kommer ihåg att vägen dit, vägen till ett inkluderande samhälle, ser olika ut. Elever i skolan har nämligen olika behov. Det som passar den ene perfekt passar inte den andre.</textBlock>
    <textBlock id="i-9beea5c47f46905c">För att skolan ska kunna bli likvärdig krävs det ökad valfrihet, ökad flexibilitet och en bättre elevanpassad skola. Det krävs också utbildningsalternativ som erbjuder specifika specialistkompetenser och specifika hjälpmedel för de elever som är i behov av det.</textBlock>
    <textBlock id="i-9f71b0eaeb4369ba">Det är grunden till att jag och Centerpartiet, tillsammans med de andra alliansvännerna, så kraftfullt kämpat för att erbjuda en skola för alla, en skola där elever och föräldrar bestämmer vad som är bäst för dem, en skola där inte staten eller en viss typ av majoritet i Sveriges riksdag bestämmer vad som är bäst för varje elev.</textBlock>
    <textBlock id="i-0f712cb0b89ba5ac">Elever med synskada och ytterligare funktionshinder och elever med grav språkstörning får, i och med det betänkande som vi nu debatterar och som det kommer att beslutas om, återigen möjlighet att välja skolform. Betänkandet Två nya specialskolor innebär att Ekeskolan och Hällsboskolan återetableras som specialskolor. Utgångspunkten har varit en modern och flexibel specialskola. Vi har i betänkandet nyckelorden valfrihet, flexibilitet och bra information.</textBlock>
    <textBlock id="i-6ea549b49f694a00">Det ska vara en valfrihet som innebär större möjligheter att välja skolform för elever i denna målgrupp. Det ska vara en flexibilitet som innebär att utbildningen utformas så att den på bästa sätt tillgodoser den enskilde elevens behov. För att det ska vara möjligt krävs det en bra dialog mellan eleven, elevens vårdnadshavare, skolans personal och hemkommunen. Utifrån det kommer man överens om vad som är bäst för den enskilde eleven, hur och var eleven på bästa sätt kan utvecklas både kunskapsmässigt och socialt.</textBlock>
    <textBlock id="i-2f8438103d409502">För vissa elever innebär det att de under delar av sin utbildningstid är i specialskolan och delar av utbildningstiden i hemkommunen. För andra innebär det att de är större delen i specialskolan, och för ytterligare andra att de är större delen i hemkommunen. Det finns alltså lika många utbildningsvägar som det finns elever inom specialskolans målgrupp. Det är positivt.</textBlock>
    <textBlock id="i-3d6fd1c085a881d4">Det behövs också mycket bättre information så att både elever och föräldrar vet vad det finns för valmöjligheter för deras barn, vad det finns för skolformer att välja mellan. Det trycker regeringen på i propositionen, och det står också i betänkandet.</textBlock>
    <textBlock id="i-d63d3468a0590fcc">Herr talman! Debatterna om specialskolorna har varit många. De har varit tuffa, och ibland har de också gått över styr. Alltför ofta har debatten dessutom utgått från en typ av hets om att alla ska leva och utbilda sig i likhetens tecken. Likadant har varit fint, och olika har varit fult. Det har varit debatter där de ideologiska skiljelinjerna varit skarpa. Valfriheten och självbestämmandet har stått mot likadant och centralstyre. Det har varit allians mot socialdemokrater och resten av vänsterblocket.</textBlock>
    <textBlock id="i-e4891cb8ab2e403a">Vägen om specialskolans vara eller inte vara har alltså varit väldigt krokig. Utifrån Funkisutredningen, som kom i slutet av 90-talet, ville Socialdemokraterna helt lägga ned specialskolorna Ekeskolan och Hällsboskolan. Tanken var att eleverna skulle inkluderas i de kommunala skolorna. Det fanns ett stort motstånd mot detta. Elever, föräldrar, alliansvänner, många inom skolans värld och andra reagerade. Resultatet blev att specialskolorna lades ned, men vissa elever kunde få möjlighet att under en viss tid vistas vid ett resurscentrum.</textBlock>
    <textBlock id="i-48d2c67174216b26">Självklart har många barn inom denna målgrupp möjlighet att gå i sin hemkommun, och mår väldigt bra av det, men för alla elever fungerar det inte och är inte bra. För dessa elever måste det finnas ett alternativ såsom det vi nu föreslår, nämligen en modern och flexibel specialskola.</textBlock>
    <textBlock id="i-72ba649b0865d57c">Integrationen i skolan och de kommunala skolorna måste vara frivillig. Barn har en rättighet, men inte en skyldighet, att vara integrerade. Ett barn är inte heller integrerat bara för att det vistas i samma lokal som andra barn.</textBlock>
    <textBlock id="i-bb52e1e6cb685ce7">Regeringen föreslår alltså en flexibel specialskola, som kan ge eleverna med flerfunktionshinder rätt och möjligheter att vistas i en miljö där de känner att de kan växa och få den bästa pedagogiken och undervisningen och de bästa tänkbara hjälpmedlen, där de kan få vänner och känna sig trygga. Alliansregeringen ger nu fler elever den möjligheten.</textBlock>
    <textBlock id="i-755292a374d1c652">Jag är glad, om än förvånad, över att Socialdemokraterna och vänsterblocket nu helt har vänt om och håller med alliansen i detta. Det är bra att ni har fått insikt om den enskildes önskemål och att det är viktigt med valfrihet utifrån elevernas behov. Det är bara synd att insikten har kommit så väldigt sent, att det har behövt gå så många år att det har gått ut över elever och föräldrar som har varit i behov av utbildningen.</textBlock>
    <textBlock id="i-d13edb4e86bd3004">Man kan också fundera över det särskilda yttrande som Socialdemokraterna har lämnat i betänkandet. Det går mer ut på: Ja, okej, vi går med på detta! Fast egentligen kan man läsa mellan raderna att Socialdemokraterna kanske inte hade velat det. Förhoppningsvis kommer Socialdemokraterna att svänga lika drastiskt i andra frågor som gäller valfrihet och elevers möjligheter.</textBlock>
    <textBlock id="i-b59a988b8521fccb">Det var på Ekeskolan som jag lärde mig att skratta.</textBlock>
    <textBlock id="i-5b0fed4695512832">Det var först när jag kom till specialskolan som jag lärde mig att jag var värd någonting och som jag lärde mig något.</textBlock>
    <textBlock id="i-edaee7f136859c3b">Det var på Ekeskolan som jag för första gången fick vänner.</textBlock>
    <textBlock id="i-0b66d598a022ddcf">Herr talman! Det här har sagts av elever på specialskolan Ekeskolan. I och med regeringens och riksdagens beslut att åter öppna Ekeskolan och Hällsboskolan kommer detta att bli möjligt för många fler.</textBlock>
    <textBlock id="i-a3b9e90ab7632303">Jag yrkar starkt bifall till förslaget i betänkandet i dess helhet.</textBlock>
  </contentBlock>
  <contentBlock page="0" id="i-20925f7ae2430095">
    <textBlock id="i-3f46e90d9daf15a3">Anf. 118 ROLAND BÄCKMAN (s):</textBlock>
    <textBlock id="i-d7eb22c2cba64c48">Herr talman! Det är av största vikt att vi hela tiden strävar efter att ha en så bra skola som möjligt, inte minst för elever som har speciella förutsättningar. Forskning och utveckling gör det hela tiden möjligt att förbättra och förändra för att skapa så optimala förutsättningar som möjligt för alla barn. För elever med speciella funktionshinder är behovet nu två specialskolor och att vi får en utvidgning av specialskolans målgrupp.</textBlock>
    <textBlock id="i-cdbc0ff354bf04e3">Som kommunal tjänsteman ansvarade jag under några år för barn med funktionshinder, vilket var oerhört lärorikt. Jag fick träffa många människor som var otroligt engagerade i att skapa så bra förutsättningar som möjligt för barn med speciella behov, både inom och utom skolan.</textBlock>
    <textBlock id="i-48e1fcada5406219">Lärarna på särskolan i min hemkommun har varit helt otroliga på att sätta sig in i olika barns förutsättningar. Det har varit fascinerande att se hur de hela tiden utvecklat verksamheten och hittat nya lösningar, alltid med barnen i fokus. Väldigt individuella förutsättningar krävde hela tiden väldigt speciella lösningar.</textBlock>
    <textBlock id="i-55f4ac155dece778">Min hemkommun satsade också mycket på att utbilda och fortbilda specialpedagoger, vilket jag tror är en förutsättning för ett lyckat resultat. Jag vill särskilt lyfta fram och betona vikten av fortbildning inom området. Utvecklingen har gått framåt med stormsteg, vilket beror dels på utbildning, dels på erfarenhetsutbyte mellan lärare och verksamheter.</textBlock>
    <textBlock id="i-57771d5338da0f7a">Funktionshindrade barn har ofta assistenter i skolan, på fritiden och i hemmet samt under vistelse på korttidshem. Jag upplever samarbetet mellan skolan, fritiden, hemmet, föräldrar, syskon och korttids som otroligt viktigt. Under den tid som jag jobbade som tjänsteman skapades hela tiden bra förutsättningar för att barnen skulle ha så optimalt anpassad skolgång och övrig tid som var möjligt.</textBlock>
    <textBlock id="i-e97b788351c3f9bb">Jag fick också under min tid som kommunal tjänsteman möjlighet att lära mig mycket om förutsättningarna för föräldrar till funktionshindrade barn. Jag insåg vikten av att föräldrarna kände sig trygga med den kommunala verksamheten och att den var tillgänglig och fanns nära hemmet. Jag upplevde ibland oro bland föräldrar över att lämna i väg sina barn. Lyhördhet inför deras speciella situation är något otroligt viktigt. Om elever måste gå i skolan långt hemifrån krävs ett alldeles särskilt upplägg för att tillvaron, fritiden och kontakten med familj och vänner ska fungera.</textBlock>
    <textBlock id="i-ce0de8d3e9eb7296">Särskoleverksamheten i min hemkommun ligger i anslutning till en grundskola, vilket har gjort att integreringen blivit ganska självklar för både vuxna och barn. Det blir inga konstigheter med att inte alla har det så enkelt. Det är snarare så att det skapas stor förståelse och att barn utan funktionshinder utvecklar sin förmåga till empati. Jag har liknande upplevelser från många andra särskolor som jag har besökt, både nu och tidigare.</textBlock>
    <textBlock id="i-337d5f6730a10e70">För mig får lagändringen inte innebära att närhetsprincipen urholkas. Barn med särskilda funktionshinder bör så långt det är möjligt beredas undervisning i hemkommunen i nära anslutning till sina föräldrar och syskon.</textBlock>
    <textBlock id="i-b866e5f564bdc499">Nu får du lyssna, Sofia. Jag tycker ändå att det är bra att det finns möjlighet att göra sin skolgång vid en specialskola om väldigt speciella förutsättningar kräver det. Jag vill också betona att det är hemkommunen som har det yttersta ansvaret för elevers skolgång och situation och att föräldrarna om de så önskar alltjämt ska känna att undervisning kan ske i närheten till hemmet.</textBlock>
    <textBlock id="i-206a67f95783f2bb">Det är också viktigt att i sammanhanget framhålla att det alltid är föräldrarna som i första hand ska ansvara för fostran av sina barn. Varje barns bästa måste alltid vara det centrala när undervisning och skolgång ska planeras.</textBlock>
    <textBlock id="i-b8921b28bfd4e074">Jag vill också understryka vikten av att lagändringen om två specialskolor och en utvidgning av specialskolans målgrupp ger en möjlighet och ett komplement och inte någonting någon ska tvingas till. Om någon vill ha en återgång till de gamla institutionerna vill jag tydligt deklarera att jag är kraftigt emot det. Men som en möjlighet och som ett komplement tycker jag att det är bra. Jag har inte hört något sådant heller, men jag vill ändå ta tillfället i akt att deklarera min uppfattning.</textBlock>
    <textBlock id="i-2a2d48c56d646192">De förändringar som genomförs får absolut inte leda till ökad segregering. De får heller inte innebära att resurserna till särskolan på något sätt urholkas eller att de statliga medlen till kommunerna minskas inom området genom att specialskolans målgrupp utvidgas.</textBlock>
    <textBlock id="i-31c1ea438bc055fb">Avslutningsvis kan jag efter alla mina besök i verksamheter som berör funktionshindrade konstatera att det hela tiden händer mycket positivt inom området. Bara under de 1520 år då jag har varit aktiv där har det hänt väldigt mycket. Vi måste naturligtvis sträva efter att hela tiden förbättra förutsättningarna för dem som är funktionshindrade. Vi måste ständigt söka nya lösningar för att möta nya utmaningar. Och vi måste ständigt vara lyhörda för vilka behov som uppstår.</textBlock>
    <textBlock id="i-cf781c50a2cca30a">Anf. 119 SOFIA LARSEN (c) replik:</textBlock>
    <textBlock id="i-5df4150e328bc037">Herr talman! Jag vill säga till Roland Bäckman att det är väldigt trevligt och bra att Socialdemokraterna helt vänt om i frågan och nu röstar för specialskolornas vara, röstar för att Ekeskolan och Hällsboskolan åter ska få finnas.</textBlock>
    <textBlock id="i-7caaf616a5c97066">Jag skulle vilja fråga Roland Bäckman vad det är som har gjort att ni vänt så drastiskt. Ni stred ju så enormt emot det här förslaget tidigare. Trots den stora opinion som var emot förslaget att lägga ned stred ni till sista delen. Vad är det som har gjort att ni har vänt om så drastiskt?</textBlock>
    <textBlock id="i-1bf2dbc47cab222a">Jag vill också säga att Socialdemokraternas särskilda yttrande andas en väldig tvekan. Det är mycket om och ifall. Tror ni nu på självbestämmandet? Tycker ni att elever och föräldrar ska få bestämma mer och ha en ökad valfrihet om vilken typ av skola man ska få gå i?</textBlock>
    <textBlock id="i-7ac452ede600cdfb">Anf. 120 ROLAND BÄCKMAN (s) replik:</textBlock>
    <textBlock id="i-c03e572061fff550">Herr talman! Precis som jag sade tidigare går utvecklingen framåt. De behov som finns måste styra vilken verksamhet eller vilka verksamheter man ska ha. Är det så att det finns ett behov av att ha den här skolformen ska vi naturligtvis ha den.</textBlock>
    <textBlock id="i-ac31a1b1bd9c78fa">Samtidigt vill jag betona att det inte kan vara så att någon ska tvingas att vara i den här skolformen. Det är jätteviktigt att man också har möjligheten att gå i hemkommunen.</textBlock>
    <textBlock id="i-eeb4f10e7fd1c69d">Som det ser ut nu är alla eniga om förslaget att inrätta dessa specialskolor och att utvidga specialskolornas målgrupp. Det finns inte så mycket att diskutera om det.</textBlock>
    <textBlock id="i-18136b639229bd33">Vi måste ständigt försöka skapa de allra bästa förutsättningar för våra barn, och vi måste hjälpas åt med det. Ändras förutsättningarna måste vi se till att det som täcker behovet finns.</textBlock>
    <textBlock id="i-8f123a3653caf625">Anf. 121 SOFIA LARSEN (c) replik:</textBlock>
    <textBlock id="i-87b44a568983335a">Herr talman! Det tvingande som Roland Bäckman tog upp stod Socialdemokraterna för tidigare. Det enda tvingande som har funnits stod den tidigare regeringen för. Den sade att vi inte skulle ha självbestämmande utan att inkludering var tvingande.</textBlock>
    <textBlock id="i-77a2ae7a8276e6ef">Inkludering kan vara väldigt bra om den är självbestämd och man själv tycker att det är bra. Men om man är i behov av specialistkompetens och i behov av att vara i en miljö där man både kunskapsmässigt och socialt blomstrar ska man få den möjligheten.</textBlock>
    <textBlock id="i-974d6a08a8ce2eaf">Det stod allianspartierna för tidigare, och det står vi för nu. Vi verkställer också våra drömmar och idéer som genomsyrar den svenska skolan. Det gjorde inte Socialdemokraterna. Men det är glädjande att man nu följer efter alliansen.</textBlock>
    <textBlock id="i-4eb03f885158c9b2">Behoven av platser på specialskolorna har varit konstant. Det har varit ett väldigt tryck på specialskolorna när debatten var som hetast. Men då valde fortfarande Socialdemokraterna att backa. Behovet har varit konstant.</textBlock>
    <textBlock id="i-d20ed37fbc291f9f">Jag har en sista fråga. Om Socialdemokraterna nu har vänt om och tycker att eleverna får välja om de ska gå i en specialskola eller inte och får en ökad möjlighet för det, innebär det också att ni vänder om i andra valfrihetsfrågor inom skolan? Det gäller till exempel friskolorna och ökad valfrihet för eleverna och föräldrarna där. Det vore mycket välkommet.</textBlock>
    <textBlock id="i-ae8c86ab3e84fe03">Anf. 122 ROLAND BÄCKMAN (s) replik:</textBlock>
    <textBlock id="i-da604902a1e0f387">Herr talman! Man kan diskutera länge om saker och ting är tvingande. Det jag kan känna en viss oro för nu är att förutsättningarna för särskolorna i respektive kommun försvinner och att man försöker plocka in barn i de nya skolformerna. Det kan jag tycka kan vara tvingande. Nu säger Sofia att det inte ska bli så, utan det ska finnas valmöjligheter. Det tycker jag är jättebra.</textBlock>
    <textBlock id="i-7058a5b6fe7d53a5">Jag återkommer till samma sak jag sade nyss. Finns behovet måste vi naturligtvis se till att det finns förutsättningar för barn att lära sig på bästa sätt.</textBlock>
    <textBlock id="i-ad999592c50e49aa">När det gäller specialkompetensen kan jag referera från min hemkommun. Där har vi stor kompetens när det gäller alla olika funktionshinder. Men det kan finnas något fall där det kanske måste vara en större grupp. Då kan det vara bra att samlas på något ställe.</textBlock>
    <textBlock id="i-39d0d7310072169c">Anf. 123 OSKAR ÖHOLM (m):</textBlock>
    <textBlock id="i-d08d11915fc314f3">Herr talman! Det talas i dessa tider mycket om att man borde komma överens mer i skolpolitiken. Det har uppenbarligen skett en viss tillnyktring på den socialdemokratiska sidan som har resulterat i att man nu är beredd att närma sig alliansen i ett antal olika skolfrågor. Det tycker jag är bra.</textBlock>
    <textBlock id="i-b75b11855e10f890">Jag funderade länge på om oppositionens inställning i det ärende som vi nu diskuterar hade just med den nya kompromissviljan att göra. Det är kanske vad Roland Bäckman menar med att utvecklingen går framåt. Man kan ju hoppas det.</textBlock>
    <textBlock id="i-f258edd8d3ff9e38">Det betänkande vi behandlar i dag om utvidgning av specialskolans målgrupp är som vi har konstaterat ett enhälligt betänkande. Det betyder att vi alla är överens om beslutet. Det är oftast i den här kammaren en indikation på att ärendet som man har framför sig är någonting okontroversiellt och enkelt som vi alla snabbt kan komma överens om.</textBlock>
    <textBlock id="i-a37a221057b2ebc2">Jag efteranmälde mig till den här debatten av två skäl. Det första var att jag precis som Sofia Larsen vill betona innehållet i förslaget. Det framstår på papperet som att vi nu diskuterar en liten justering av några paragrafer i skollagen. I sak är det de förändringarna vi gör. Men det innebär i praktiken slutpunkten på den nästan tio år långa strid som har pågått om hur vi ska se på specialskolan i det här landet.</textBlock>
    <textBlock id="i-19e28fda3a8b038b">Ska vi ha en specialskola som på allvar handlar om att se verkligheten och det unika i varje barn? De av oss som tycker det har hela tiden argumenterat för att det var fel att påbörja en avveckling av Ekeskolan och Hällsboskolan.</textBlock>
    <textBlock id="i-bffbd32f1f163290">Vi har argumenterat för att det där hela tiden fanns en oas som gav barn och ungdomar en miljö där bästa tänkbara pedagogik och undervisning fanns, där de bästa tänkbara hjälpmedlen fanns på plats och där barn kunde känna sig trygga och må bra och i många fall kanske för första gången få en bästa vän.</textBlock>
    <textBlock id="i-b0c2fb727a9f1a20">Vi vet att man på den andra sidan i politiken i stället har argumenterat för att likvärdighet översätts digitalt och enkelt till att dessa elever ska vara i samma klassrum som alla andra. Man har varit övertygad om just det enkla och närmast digitala i vad integration av elever med särskilda behov innebär och vad de behöver att det har fått styra hela politiken.</textBlock>
    <textBlock id="i-54ef257b1b50c24e">När den förra regeringen aviserade att man ville avveckla Ekeskolan och Hällsboskolan ledde det till protester av sällan skådat slag. Det bör man också komma ihåg i den här debatten. Protestbrev beskrev hur verksamheten fungerande bra och hur onödigt det är med en nedläggning.</textBlock>
    <textBlock id="i-5a694bb55d7d85c8">Demonstrationer utanför Riksdagshuset vittnade om det. Där stod människor och berättade om hur illa berörda de blev av regeringens beslut. Inne i den här kammaren debatterades frågan. Den dåvarande socialdemokratiska skolministern viftade bort alla försök och alla krav på att behålla den skola som visat sig fungera så bra.</textBlock>
    <textBlock id="i-a3d2ed0c91e528ac">Alla elever har rätt till samma skola. Det enkla är att de ska vara i samma klassrum. Det hamrade man i stället in. De ideologiska skygglapparna satt så hårt att man tappade perspektiven, och man höll fast vid den linjen.</textBlock>
    <textBlock id="i-bc6304ad2b748601">Herr talman! Där någonstans ligger den andra anledningen till att jag ändå begärde ordet i debatten. Det är alldeles utmärkt att detta är ett enhälligt betänkande. Det är alldeles utmärkt att vi äntligen kan sätta punkt för den striden och låta synskadade barn och många som också är döva, hörselskadade och utvecklingsstörda få en oas där de behandlas som unika individer.</textBlock>
    <textBlock id="i-b2dbc82b01aca755">Det är en enhällighet som man önskat hade kommit för flera år sedan. Att man från oppositionens sida nu ställer upp och räddar skolorna är alldeles utmärkt. Det är jättebra. Men man kan önska att den hade besparat barnen, ungdomarna, föräldrarna och lärarna all den nervositet, osäkerhet och politiska oklarhet som följt under en tio år lång debatt.</textBlock>
    <textBlock id="i-c83d04a5f7a2d42f">Herr talman! Det känns bra att precis som Roland Bäckman från Socialdemokraterna yrka bifall till allt i utskottets förslag i betänkandet.</textBlock>
  </contentBlock>
  <contentBlock page="0" id="i-58533c82864190c0">
    <textBlock id="i-d203b05f23dbfd85">Överläggningen var härmed avslutad.</textBlock>
  </contentBlock>
  <contentBlock page="0" id="i-4b08bb1daf44e424">
    <textBlock id="i-5b58fe415493fc37">17 § Vissa ändringar i lagen om särskild förvaltning av vissa elektriska anläggningar, m.m.</textBlock>
  </contentBlock>
  <contentBlock page="0" id="i-f1af090a8205604f">
    <textBlock id="i-e1b3414f34464dd5">Föredrogs</textBlock>
  </contentBlock>
  <contentBlock page="0" id="i-220e4df66c8a689a">
    <textBlock id="i-c77eb35c13a31b59">Anf. 124 KARIN ÅSTRÖM (s):</textBlock>
    <textBlock id="i-edd6a8808c0cc151">Herr talman! Vi är här för att debattera näringsutskottets betänkande Vissa ändringar i lagen om särskild förvaltning av vissa elektriska anläggningar, m.m. År 2004 beslutade riksdagen att införa denna lagstiftning som handlade om att elöverföringen måste fungera på ett tillfredsställande och leveranssäkert sätt ut till kunden.</textBlock>
    <textBlock id="i-6d94c6f03efa12b6">Det har på senare år visat sig att den haft vissa brister. Det har särskilt uppmärksammats i mitt eget hemlän Norrbotten när staten gick in och ansökte om tvångsförvaltning av den privata elleverantören Ekfors Kraft. Det hade under några års tid varit olika tvister mellan kunderna och Ekfors Kraft om bland annat oskäligt höjda elavgifter. Konflikterna har trappats upp ganska ordentligt de senaste åren. Ekfors Kraft har bland annat stängt av elleveransen till stora delar av Haparanda och Övertorneå kommuner. De har nu levt i mörker i två år.</textBlock>
    <textBlock id="i-a3130e0b64f9caf3">Problemen som uppmärksammades är bland annat att i samband med ansökan om tvångsförvaltning fanns risken det skulle kunna gå att dra ut på tiden och fördröja och försena hela processen. Dessutom fick tvångsförvaltaren bära kostnaderna för hela arbetet med att åtgärda eventuella brister. Med detta betänkande är nu dessa hinder undanröjda och staten kan gå in med tvångsförvaltning betydligt snabbare när sådana här missförhållanden uppdagas.</textBlock>
    <textBlock id="i-ffbcafd7b046d685">I mina hemtrakter i Norrbotten kallar vi den här lagen för lex Ekfors.</textBlock>
    <textBlock id="i-d60807150973da4b">Herr talman och ärade ledamöter i kammaren! Jag skulle vilja säga att jag är mycket nöjd med att vi har ett enigt utskott bakom denna till synes kanske ringa fråga men ack så viktig för många kunder och att vi har fått till stånd det här gemensamt.</textBlock>
    <textBlock id="i-fb0b16a34babf4b6">Tyvärr, herr talman, är det inte så med många andra förslag i det här betänkandet.</textBlock>
    <textBlock id="i-377417fb19be3797">Herr talman! Energi- och klimatpolitiken måste vara samhällets motor vid vår omställning till en mer hållbar energiförsörjning. Det handlar naturligtvis om både hur vi producerar vår energi och hur den används.</textBlock>
    <textBlock id="i-10e31b348bda9f8e">Elmarknaden måste fungera bättre, och konkurrensen på elmarknaden måste öka. Det är avgörande faktorer i samhällets energiomställning.</textBlock>
    <textBlock id="i-0b272da05fe4fe8b">När det gäller att öka konkurrensen och stärka konsumenternas ställning på elmarknaden har vi flera förslag i detta betänkande. Jag ska bara ta upp några, herr talman.</textBlock>
    <textBlock id="i-7b6a06f648ad3b40">Vi vill begränsa samägandet av kärn- och vattenkraftsproduktionen, framför allt mellan de tre största elproducenterna, Eon, Fortum och Vattenfall. Här är vi även delvis i linje med vad Vänsterpartiet säger om samägande av kärnkraften. I den delen tillstyrker vi dessa delar.</textBlock>
    <textBlock id="i-0e1e998027df6f1b">Vi tycker även att själva tillståndsprocessen när det gäller nya kraftanläggningar bör effektiviseras, så att det blir enklare för nya aktörer att komma in på elmarknaden. Man kan ta exemplet med vindkraftsutbyggnaden, som är väldigt känt för oss alla här inne. Jag tänker på de extremt höga anslutningskostnaderna etcetera.</textBlock>
    <textBlock id="i-800b78cf3fb9ef20">Jag skulle också vilja säga att vi delar Miljöpartiets uppfattning när det gäller att underlätta för småskaliga elproducenter att leverera och sälja el till det gemensamma elnätet.</textBlock>
    <textBlock id="i-11f61b8d1619e03d">Herr talman! Vi vill också inrätta en elombudsman, ett effektivt och oberoende ombud som företräder kunderna med råd, särskilt vid de tvister som vi faktiskt ser har blivit fler och fler till antalet under de senaste åren. Det skulle stärka konsumenternas ställning avsevärt.</textBlock>
    <textBlock id="i-6ddfd95517e1568d">Vi vill också, om nödvändigt, via lagstiftning begränsa elbolagens möjlighet att teckna dyra tillsvidareavtal. Vi vill förenkla fakturor. Vi vill sammantaget ge kunderna ökat inflytande över sin egen konsumtion.</textBlock>
    <textBlock id="i-99a20a16b24feac0">Men, herr talman, här passar regeringen rejält. Majoriteten hänvisar till pågående utredningar, och när det gäller konsumenternas skydd och behov av information hänvisar de i betänkandet bland annat till att kommunerna har energirådgivare som kostnadsfritt ska svara på frågor om energi.</textBlock>
    <textBlock id="i-1a5564a08c008448">Kära ledamöter av denna kammare! Jag vill bara påminna om att en av de första åtgärder som regeringen vidtog när den tillträdde var att dra ned på energirådgivningen ute i kommunerna, från 170 miljoner kronor per år till 140 miljoner kronor fram till år 2010. Det är alltså i runda tal en nedskärning med 120 miljoner kronor.</textBlock>
    <textBlock id="i-798e106a675d6d16">Man kan ju undra vilka signaler det har sänt ut till kommuner och konsumenter. Jo att energirådgivning inte är så viktigt för den borgerliga majoriteten, och konsumenterna kommer i kläm.</textBlock>
    <textBlock id="i-99b386c31460fdeb">Herr talman! En viktig fråga som diskuteras varje år i samband med ökning av stormar, fallande träd och snömassor som vräker ned på elledningsgator med mera är leveranssäkerheten vid elöverföringar.</textBlock>
    <textBlock id="i-79f830061b914229">Sedan 2006 har nätföretagen en skyldighet att betala ersättning till sina elkunder vid långvariga oplanerade elavbrott. Från och med den 1 januari 2011 får oplanerade elavbrott inte överstiga mer än 24 timmar. Det här tycker vi är jättebra. Det innebär att nätföretagen nu jobbar mer aktivt och febrilt för att snabbt förbättra elnäten och avhjälpa fel.</textBlock>
    <textBlock id="i-61d9f2da559bd5df">Men vi saknar något. Regeringen måste faktiskt, skulle jag vilja säga, omgående se till att man gör en utvärdering och en översyn när det gäller hur det här har slagit ut, så att man vet hur man ska gå vidare. Men här är regeringen passiv igen. Man backar och vill sitta på läktaren och titta på.</textBlock>
    <textBlock id="i-7652d029fe5f4fe2">Herr talman! Vi har haft många tidigare debatter om energin i den här kammaren. Därför är det säkert mycket välkänt hur vi ser på sammankopplingar av våra elnät med andra länders.</textBlock>
    <textBlock id="i-fac866aa5d3681e6">Jag vill återigen passa på att understryka att vi socialdemokrater anser att ytterligare utbyggnad av överföringskapaciteten ska koncentreras till den nordiska marknaden. Varför det? Det är också mycket känt för den här kammaren. Den nordiska elmarknaden må vara den enda faktiskt fungerande elmarknaden i Europa, men vi har ännu mycket kvar att göra i Norden för att den ska bli tillräcklig bra.</textBlock>
    <textBlock id="i-0ad687d0b49d897f">Om vi i dag skulle koppla ihop oss med många av Europas dåligt fungerande elmarknader skulle säljarens makt naturligtvis öka. Vi kan då vänta oss ett högre elpris plus många andra negativa bieffekter. Det är alltså inte bra för Sverige, och det är inte bra för resten av Europa.</textBlock>
    <textBlock id="i-e5314e4801bba359">Herr talman! Vi har, som sagt, väldigt många andra förslag i betänkandet. Ett handlar bland annat om de vita elcertifikaten. Jag vet att jag liksom nästföljande talare som ska upp i talarstolen brinner för de vita elcertifikaten. Den borgerliga majoriteten borde lyssna och ta till sig detta och omgående sätta sig in i detta och besluta att det här är något vi ska göra. Men jag ska lämna den frågan till nästföljande talare.</textBlock>
    <textBlock id="i-84c74b1f89848eb9">Slutligen, herr talman, tycker vi att majoriteten måste göra mycket mer på energi- och klimatpolitikens område. Vi vill se ett mycket högre tempo och mer av konkreta åtgärder när det gäller att göra den energiomställning som vi behöver i Sverige. Vi vill att Sverige ska fortsätta att vara föregångare i detta och inte, som nu, backa och avvakta.</textBlock>
    <textBlock id="i-27d20bcb519c24b1">Med det yrkar jag bifall till samtliga våra reservationer.</textBlock>
    <textBlock id="i-a7c704396bc16e44">Anf. 125 KENT PERSSON (v):</textBlock>
    <textBlock id="i-f2e8dd2d7eceb24a">Herr talman! Karin Åström har redan introducerat mig och vad jag ska prata om här.</textBlock>
    <textBlock id="i-d93f6358c87cbd16">Jag kan instämma i väldigt mycket av vad Karin har sagt när det gäller samägande av kärnkraften, så det tänker jag inte yttra mig någonting mer om.</textBlock>
    <textBlock id="i-bee74b690578c34f">Herr talman! Vi kan inte ha någon klimatpolitik om vi inte har någon energipolitik. Det är just det som vi saknar väldigt mycket av här i kammaren.</textBlock>
    <textBlock id="i-aa54af0a081da25f">Vi vet också att all mänsklig aktivitet påverkar miljön på ett eller annat sätt, likaså energiproduktionen. Så länge kostnaden för en kilowattimme är lägre än att producera en ny kilowattimme bör effektiviseringsåtgärder genomföras. En sparad kilowattimme är den mest effektiva, billigaste och miljövänligaste kilowattimmen. Därför är det av central betydelse för klimatarbetet och därmed också för energiomställningen.</textBlock>
    <textBlock id="i-9342913bc7bb6a5d">Jag saknar incitament från regeringens sida för att påskynda energieffektiviseringen i Sverige. Det är någonting som jag under två års tid har stått här i kammaren och pratat om och förespråkat.</textBlock>
    <textBlock id="i-4676d149d617352d">I dag fördelas ansvaret för energieffektivisering på ett flertal statliga myndigheter. Det är Energimyndigheten, Boverket, Naturvårdsverket och till en viss del även Konsumentverket. Dessutom finns det en rad institutioner som arbetar med frågorna inom ramen för offentlig upphandling. Jag tänker då närmast på Miljöstyrningsrådet, Statlig inköpssamordning, Ekonomistyrningsverket med flera.</textBlock>
    <textBlock id="i-99c90ca4dc16a74c">Den här uppdelningen på flera olika myndigheter har gjort att ansvaret för uppföljning och mål många gånger har fallit mellan stolarna. Det har gjort att goda erfarenheter inte fått nödvändig spridning, och ibland kan det också te sig rent kontraproduktivt.</textBlock>
    <textBlock id="i-c3fd4b16407a256f">Vi har alldeles nyligen här pratat om en fjärrvärmelag och de problem som Boverkets byggregler innebär för fjärrvärmeleverantörerna.</textBlock>
    <textBlock id="i-37c14c010128d291">Vänsterpartiet har i sin budgetmotion för 2008 gjort en storsatsning på energieffektivisering. Vi vill bland annat samordna de statliga myndigheternas verksamhet för att på det sättet få ut maximal effekt av olika insatser.</textBlock>
    <textBlock id="i-7c553c339d20fdb3">När det gäller detta betänkande finns det några motioner kvar från den allmänna motionstiden. Bland annat föreslår Vänsterpartiet, även Socialdemokraterna med stöd av Miljöpartiet, införande av så kallade vita elcertifikat. Det är ett system som bygger på att elleverantörerna åläggs att effektivisera motsvarande en viss procent av den mängd el de säljer, antingen genom att genomföra egna åtgärder eller genom att köpa intyg, så kallade vita elcertifikat, av någon annan som har minskat sin elanvändning.</textBlock>
    <textBlock id="i-788983f705943d89">Det är ett system som sprider sig runt om i världen. Det är inte något nytt. Det finns i Storbritannien sedan 2002. Där har resultatet blivit 1 procents minskning av energin. I Polen är det infört sedan 2005. I Australien är det på väg, i Frankrike är det på väg, i delar av Belgien införs det och i Wales. Framför allt, herr talman, ska vi komma ihåg vad EU säger i sitt energitjänstedirektiv, där vita elcertifikat ses som en möjlighet att påskynda energieffektiviseringen för att minska koldioxidutsläppen.</textBlock>
    <textBlock id="i-51414c2c1912232a">I Amerika då, i USA? Där finns det ett organ som heter The American Council for an Energy-Efficient Economy. De har gjort en översiktsanalys av vad energieffektivisering kan göra. Den minskar energianvändningen och påverkar miljön positivt. Man har också studerat effekterna på ekonomin och sysselsättningen när man inför den här typen av satsningar. Rapporten är entydig. Det är positivt för ekonomin, det är positivt för sysselsättningen, och det är positivt för miljön.</textBlock>
    <textBlock id="i-34ea946f50eb7d8f">I Sverige då? Det är ett föregångsland, enligt vår självbild. Vi har ställt oss bakom EU:s 20-procentiga sparmål fram till 2020. I det sammanhanget kan det vara bra att påminna utskottets ledamöter om vad Klimatberedningen säger om vita elcertifikat.</textBlock>
    <textBlock id="i-a9e3db648e7f9c15">Beredningen uppmanar regeringen att utreda hur ett system med vita certifikat kan genomföras i Sverige samt att inhämta internationell erfarenhet. Det är vad Klimatberedningen säger.</textBlock>
    <textBlock id="i-564343fc4da81de4">Vad säger då utskottet? Det delar regeringens uppfattning. Man ska vänta och se. På vad? undrar jag.</textBlock>
    <textBlock id="i-e739bb3d770246e1">Herr talman! Jag har lovat att hålla mig kort och ska så göra. För tids vinning yrkar jag bifall endast till reservation 9, men jag står givetvis bakom samtliga övriga reservationer från Vänsterpartiet.</textBlock>
    <textBlock id="i-8702fdd39f44d21c">Anf. 126 PER BOLUND (mp):</textBlock>
    <textBlock id="i-8eee59f7cefd5ee1">Herr talman! Jag vill börja med att säga att jag självklart står bakom alla Miljöpartiets reservationer, men jag vill yrka bifall bara till reservationerna 3 och 8 för att vinna lite tid.</textBlock>
    <textBlock id="i-bb7abceca9c9c90f">För att klara den stora klimatutmaning som vi står inför och som jag hoppas att vi alla är överens om är allvarlig måste vi göra stora investeringar för att bygga om Sverige till ett klimatmässigt och hållbart samhälle. Sverige har traditionellt baserat sin energiproduktion på mycket storskaliga anläggningar som vattenkraften i Norrland. Vissa partier planerar fortfarande för storskalighet och drömmer om att bygga nya kärnkraftverk eller det som man kallar för ren kolkraft lite utopiskt.</textBlock>
    <textBlock id="i-82c6cddfeb8c4a1a">Vi tycker att det finns ett tydligt alternativ till det storskaliga tänkandet. Det är att stötta småskaliga elproducenters möjligheter att leverera och sälja miljövänlig el på elnätet. Förutom att det självklart skulle ge stora miljövinster skulle vi också kunna få ett mindre sårbart energisystem samtidigt som mycket fler människor skulle kunna bli delaktiga i klimatomställningen.</textBlock>
    <textBlock id="i-85dcfe869dd1e634">Redan i dag finns det småskaliga producenter i Sverige. Det kan handla om ett köpcentrum som sätter solceller på taket för att göra en miljöinsats eller bönder som bygger ett vindkraftverk på sina marker för att försörja gården med miljövänlig energi och minska sina elkostnader också.</textBlock>
    <textBlock id="i-19e51d5cd25a4f1f">Tyvärr är de väldigt få om man jämför med många andra länder. Problemet är att det svenska regelverket gör det dyrt och komplicerat att sälja lokalproducerad och egenproducerad el till konsumenter. Dagens system gynnar väldigt tydligt stora elproducenter. Det gör att vi går miste om stora ekonomiska och miljömässiga fördelar.</textBlock>
    <textBlock id="i-6a1e3163c9e51bea">Från Miljöpartiets sida föreslår vi därför i en motion ny lagstiftning som kan lägga grunden för en teknikutveckling just kring småskalig elproduktion. Genom att man gör det möjligt att på ett enkelt sätt leverera el till nätet förbättras möjligheten att få lönsamhet även i de småskaliga anläggningarna.</textBlock>
    <textBlock id="i-00a4bb008fd1904f">Det kan till exempel gälla småskaliga former för kraftvärmeproduktion från biobränslen. Det kan gälla gårdsproducerad el från biogas som har blivit en stor tillväxtmarknad i Tyskland till exempel. Det kan också gälla en kombination av el- och värmeproduktion från solenergi. När fastighetsägare och småföretagare kan bli elproducenter och få intäkter från sina anläggningar stimuleras en teknikutveckling som är väldigt bra för både miljön och enskilda.</textBlock>
    <textBlock id="i-e3f9bc8915744cd5">Alla producenter som levererar in el till nätet, även småskaliga, måste med dagens system betala en anslutningsavgift för själva anläggningen. Dessutom måste man betala för att eventuellt förstärka nätet så att den nya anläggningen ska kunna producera ny el. Det gör att man har en oförutsägbar kostnad som liten elproducent. Det kan också upplevas som väldigt orättvist att en del elproducenter får en låg kostnad medan andra får en väldigt hög kostnad bara på grund av hur nätet ser ut runt deras anläggningar.</textBlock>
    <textBlock id="i-aff115480767a88b">Mindre elproducenter som bara producerar upp till 1 500 kilowatt betalar bara kostnaden för mätning och rapportering av mätuppgifter till nätbolaget med dagens system. Men för en väldigt liten anläggning kan den kostnaden bli väldigt stor, till och med utgöra en större kostnad än vad man får betalt för strömmen. Det är självklart att ett sådant system inte uppmuntrar till ny produktion av förnybar el.</textBlock>
    <textBlock id="i-99ff4f74a58abeab">Det finns också en osäkerhet om hur mycket man kommer att få betalt för den egenproducerade elen. Det certifikatsystem vi har i dag har inte några fasta ersättningar, utan man har en osäkerhet kring hur mycket pengar man egentligen får så man kan betala av på investeringarna.</textBlock>
    <textBlock id="i-ab64823e11d0f7aa">Vi har över huvud taget ett krångligt regelverk. Som producent med solceller blir man skattskyldig för all produktion i samma ögonblick som man börjar leverera in el till nätet. Det innebär att man får betala skatt för den el som man själv konsumerar i sin egen bostad.</textBlock>
    <textBlock id="i-4492971a99b0a357">Det är exempel på regler som försvårar egenproduktion. Vi har därför lagt fram ett antal förslag i vår motion där vi säger att alla producenter av el ska befrias helt från nättariffer. Tarifferna bör i stället betalas av elkonsumenterna som helhet. Det blir en väldigt liten kostnad per elkonsument, men det kan vara en stor kostnad för den enskilde elproducenten.</textBlock>
    <textBlock id="i-f5eb9a4db8adae62">Vi tycker också att alla elkunder ska kunna få en nettomätare av el om de begär det. Det innebär att man kan mäta ström som man konsumerar från nätet men också den ström som man levererar in till nätet.</textBlock>
    <textBlock id="i-e054f4a61d2945e2">Vi tycker att de elkunder som säljer el som understiger den konsumtion som de själva har ska befrias från kostnader för mätning och från kravet att betala energiskatt för den el som de själva producerar och konsumerar. Vi tycker inte heller att små producenter ska behöva ta eventuella kostnader för förstärkning av elnätet till följd av att deras anläggning kopplas in. Ett sådant investeringsbidrag tycker vi att staten ska stå för i stället.</textBlock>
    <textBlock id="i-62bc1f4e806e38b7">Herr talman! Det behövs en snabb ökning av förnybar energiproduktion i Sverige. Från Miljöpartiets sida ser vi att det stödsystem som vi nu har med gröna elcertifikat inte leder till en tillräcklig utbyggnad av förnybar elproduktion. Det mål som riksdagen har satt är att man ska producera 17 terawattimmar ny förnybar el till 2016. Det utgör bara en förstärkning med drygt 10 procent av den totala elproduktionen i Sverige.</textBlock>
    <textBlock id="i-737f50cde818ec44">Vi tycker att det finns tydliga tecken på att det här systemet inte är optimalt utan att det har stora brister. Vi föreslår i stället från Miljöpartiets sida ett fastprissystem. Skillnaden är att i stället för att man fastslår en målnivå för hur mycket som ska levereras in till nätet av förnybar el har man ett garantipris. Man har en garanti för hur mycket man får betalt för den el som levereras in på nätet.</textBlock>
    <textBlock id="i-f048ade055399255">Vi kan se att alla de länder i Europa som har lyckats öka produktionen av förnybar el markant på senare tid har använt sig av olika former av fastprissystem. Länder som Danmark, Tyskland och Spanien har varit mycket mer framgångsrika än vad Sverige har varit i att bygga ut småskalig energiproduktion och förnybar energiproduktion.</textBlock>
    <textBlock id="i-f9334ff42548b32b">Till exempel har Tyskland i dag mer än 30 terawattimmar vindkraftsproduktion per år jämfört med bara 1 terawattimme i Sverige, detta trots att Sverige har minst lika goda snarare mycket bättre vindmässiga förutsättningar. Vi har längre kuststräcka än Tyskland. Vårt land är mycket glesare befolkat. Det gör att Sverige skulle ha förutsättningar, om vi hade ett lika bra stödsystem som man har i Tyskland, att få en kraftigt ökad vindkraftsproduktion.</textBlock>
    <textBlock id="i-4a8c9fa03fcee5c8">I Tyskland har man dessutom lyckats få en väldigt ambitiös satsning på solceller. År 2004 fanns det nästan 800 000 kilowatt installerade solceller varav 97 procent var anslutna och levererade el ut på nätet. Som jämförelse fanns det i Sverige samma år knappt 4 000 kilowatt, en bråkdel av den produktionskapacitet som Tyskland har, och bara 5 procent av dessa solceller var anslutna till nätet och levererade el.</textBlock>
    <textBlock id="i-6a90f21ba7d0dbc8">Vi anser därför att de gröna elcertifikaten inte ger ett tillräckligt incitament för produktion av förnybar el. Vi tycker att man måste höja ambitionsgraden kraftigt i Sverige, och för att kunna göra det på ett riktigt bra sätt måste vi gå över till ett system med fasta garantipriser.</textBlock>
    <textBlock id="i-66d6d8a5e741686f">Vi kan också se att de gröna elcertifikaten inte är samhällsekonomiskt rimliga. De ger en överkompensation för vissa producenter av förnybar el, till exempel när man går från att producera fjärrvärme till att producera kraftvärme. Det är ofta en ganska liten investering, men man får samma ersättning som den person som installerar solceller. Detta gör alltså att vissa former av elproduktion får en överkompensation, medan andra får en kraftig underkompensation, det vill säga, man får inte betalt för den investering man gör. Detta hindrar teknikutvecklingen, och det är också dålig samhällsekonomi.</textBlock>
    <textBlock id="i-e08cf80d8a8d8022">Ett av de stora problemen med de gröna elcertifikaten är att de inte alls är teknikdrivande. Viktiga framtida energilösningar som väldigt många tror kommer att utgöra delar av framtidens lösningar på klimatproblemen, till exempel solbaserad elproduktion och vågkraft, får inte kompensation genom elcertifikaten som står i proportion till den stora investeringen man måste ta eftersom dessa tekniker fortfarande är i ett inledande skede av sin utveckling.</textBlock>
    <textBlock id="i-4cba751b2d1e27d0">Med fastprissystem kan man däremot ge olika ersättningar för olika typer av produktion. Man kan till exempel ge en hög ersättning för solcellsel som levereras in till nätet, medan man ger en lägre ersättning för vindkraftsproducerad el. Man kan också ge mer stöd till havsbaserad vindkraft som vi vet har högre initialkostnader men som tyvärr med dagens system håller på att slås ut helt från den svenska marknaden. Kostnaden för att producera havsbaserad vindkraft är nämligen högre än vad de ersättningar man får från de gröna certifikaten är. Därför försvinner också investeringar för havsbaserad vindkraft till andra länder i Europa som har generösare system.</textBlock>
    <textBlock id="i-f726b14eb244f253">Miljöpartiet föreslår alltså att man ska göra det betydligt enklare för lokala och enskilda producenter av el att leverera in el till nätet. Alla måste kunna bidra till lösningen att få en förnybar elproduktion i Sverige.</textBlock>
    <textBlock id="i-555c39ae0d41a8b9">Vi tycker också att det är dags att ifrågasätta de gröna elcertifikaten och gå över till ett fastprissystem med garantipriser för förnybar elleverans till nätet i Sverige.</textBlock>
    <textBlock id="i-427aeb1078880a6b">Anf. 127 BJÖRN HAMILTON (m):</textBlock>
    <textBlock id="i-989239bb7ddbd32a">Fru talman! Jag ska inleda med att yrka bifall till utskottets förslag och avslag på alla reservationer i betänkandet.</textBlock>
    <textBlock id="i-52c4e6da48ad7b8c">Vi har fört flera energipolitiska debatter här i kammaren under senare tid, och jag tänker inte upprepa vad som är sagt tidigare utan snarare hålla mig till det lagförslag som presenteras för riksdagen i dag.</textBlock>
    <textBlock id="i-63f85af6cc475ff2">Landets energipolitik måste präglas av långsiktighet och stabilitet. Våra olika energikällor kräver långsiktig planering och tydliga politiska beslut, detta för att energiproducenterna måste kunna planera sin verksamhet och sina stora investeringar. Det här är säkert saker vi alla är överens om i den här kammaren.</textBlock>
    <textBlock id="i-00999c8dc0dc4a8d">Det är också viktigt att vi har en fungerande konkurrens på energimarknaden för att motverka tendenser till monopol. Det är viktigt med en effektiv tillsyn. Därför har regeringen inrättat Energimarknadsinspektionen som från och med i år ska övervaka och ha tillsyn över marknaden för el, naturgas och fjärrvärme.</textBlock>
    <textBlock id="i-8352de54fa79446a">Eldistributionen är en viktig del i den svenska infrastrukturen, och det är därför nödvändigt att vi kan lita på systemet för elöverföring. Att den svenska industrin har gjort stora framsteg i sitt miljöarbete och nu får drygt en tredjedel av sin energi från olika elkällor och elsystem gör frågan ännu viktigare.</textBlock>
    <textBlock id="i-400d8498d5651575">Därför var det nödvändigt att redan 2004 besluta om att införa en lag som gjorde det möjligt att under vissa omständigheter ställa en elektrisk anläggning under en tvångsförvaltare. Lagen skulle ge en större pålitlighet gällande eldistributionen i det svenska elnätet, men man har sedan lagen började tillämpas 2005 hittat vissa problem som bland annat har inneburit att ett förfarande vid tvångsförvaltning riskerar att dra ut på tiden i orimlig omfattning och att tvångsförvaltaren riskerar att själv få bära kostnaderna för allt arbete.</textBlock>
    <textBlock id="i-68d28b3ea38c4535">Regeringens förslag innebär nu att dessa hål täpps till. Vi får en mer aktiv och effektiv tvångsförvaltning.</textBlock>
    <textBlock id="i-ec3f85506c1ca36e">Fru talman! Regeringen föreslår vidare att tidsfristen att lämna in en plan angående tvångsförvaltning minskas från dagens sex månader till tre månader för att kunna se till att de missförhållanden som existerar kan undanröjas så snabbt som möjligt.</textBlock>
    <textBlock id="i-6104730791967de0">Det måste också finnas garantier för en tvångsförvaltare att han eller hon verkligen får ut sitt arvode och att det sker inom rimlig tid. Erfarenheterna från den tidigare lagen har visat att det är nödvändigt att reglera detta, och i propositionen föreslår regeringen att nätmyndigheterna under vissa omständigheter, till exempel om förvaltaren inte har fått sitt arvode i rimlig tid, ska kunna tillskjuta nödvändiga medel så att förvaltaren ska kunna få ut sitt arvode.</textBlock>
    <textBlock id="i-310e0d0d879fc41f">Fru talman! I energidebatten har på senare tid samägandet av energianläggningar kritiserats. Man har misstänkt konkurrensbegränsningar med allt vad det medför. Regeringen har därför i början på året tillsatt två förhandlare som ska försöka hitta lösningar på detta problem.</textBlock>
    <textBlock id="i-38566327de45b616">Dessutom remissbehandlas just nu förslag från Nätmyndigheten hur man ska kunna underlätta för småskaliga elproducenter att leverera och sälja el till det gemensamma nätet. Svenska kraftnät har också föreslagit hur man ska underlätta för el från vindkraft att anslutas till nätet.</textBlock>
    <textBlock id="i-cb7c451d825c3cdf">Fru talman! Vi måste sträva efter en fri och öppen energimarknad samtidigt som vi får ett så driftssäkert system som möjligt med en god leveranssäkerhet. Företagen är sedan 2006 skyldiga att betala ut en ersättning till sina kunder vid långa oplanerade elavbrott. Vi här i riksdagen har även beslutat att från och med den 1 januari 2011 införs ett lagstadgat funktionskrav som innebär att ett oplanerat elavbrott inte får vara längre än 24 timmar. Från och med 2008 finns det utökade krav på elnätsföretagen om en mer omfattande rapportering av elavbrott än tidigare.</textBlock>
    <textBlock id="i-d80f689612ef1659">Det har gjorts många förbättringar på detta område för att kunna säkerställa en bra och fungerande elmarknad till gagn för konsumenterna. Regeringen och vi här i riksdagen fortsätter detta viktiga arbete.</textBlock>
    <textBlock id="i-f5fcca832f7b2aa7">Anf. 128 KARIN ÅSTRÖM (s) replik:</textBlock>
    <textBlock id="i-d10d62d0e6c2d4c7">Fru talman! Jag satt här sent en kväll för ett tag sedan då vi också hade energidebatt i kammaren. Då sade Björn Hamilton, Moderaternas talesman i energifrågor, att han inte ville upprepa vad som sagts tidigare. Så sade han faktiskt då. Nu säger han det igen.</textBlock>
    <textBlock id="i-a32201922619312b">Men det är faktiskt så att vi socialdemokrater är väldigt osäkra på var Moderaterna egentligen står i många frågor när det gäller energi- och klimatpolitiken.</textBlock>
    <textBlock id="i-c47afeb35568f55c">Just nu undrar jag var Moderaterna står när det gäller sammankopplingen av elnäten. Björn Hamilton känner säkert till att vi tycker att den nordiska elmarknaden i första hand ska kopplas ihop. Vi har som sagt var också väldigt mycket kvar att göra på den nordiska marknaden innan det känns säkert och tryggt att gå vidare över till EU.</textBlock>
    <textBlock id="i-62a358cc99392255">Centern har varit väldigt tydlig på den här punkten. De tycker att vi ska koppla ihop oss med EU.</textBlock>
    <textBlock id="i-a430639f381fc10a">Jag vill även veta Moderaternas inställning i denna fråga.</textBlock>
    <textBlock id="i-b44c4f35501e9064">Anf. 129 BJÖRN HAMILTON (m) replik:</textBlock>
    <textBlock id="i-d10148b0d582792e">Fru talman! Den förra regeringen lade ju fast en energikurs som i princip håller fortfarande. Det är inte så jättestora skillnader mellan den energipolitik som Socialdemokraterna bedrev och den som alliansen bedriver. Vi har naturligtvis effektuerat vissa saker som den socialdemokratiska regeringen inte orkade med riktigt. Men jag tycker ändå att det i princip är samma riktlinjer som gäller.</textBlock>
    <textBlock id="i-1f80c6d0f0585156">Vad gäller anslutningarna av elkablar är det självklart att det ska fungera inom Norden. Det är inom Norden vi har vår primära elmarknad i dag, och den har utvecklats via det handelssystem som vi har med EU. Samtidigt öppnar handelssystemet även för ett norra Europa just nu, och norra Tyskland ingår faktiskt som en region i vårt handelssystem med el.</textBlock>
    <textBlock id="i-5b730dedf267f85f">Det är klart att vi inte bara kan förlita oss på ett utbyte mellan de nordiska länderna, utan vi måste också öppna mot Europa. Det är också orsakat av att vi har vissa åligganden inom Europeiska unionen. De blir ju inte färre, utan de växer och blir fler och fler. Att tänka sig att man skulle isolera Norden som någon form av marknad för el och energi är inte realistiskt. Vi moderater tror att vi måste öppna även för Europa, och det håller ju på att ske med olika elkablar som finns och som är under planering.</textBlock>
    <textBlock id="i-355a6be75ebc140e">Anf. 130 KARIN ÅSTRÖM (s) replik:</textBlock>
    <textBlock id="i-3c4f9989835e929b">Fru talman! Jag blir nästan upprörd när Björn Hamilton säger att ni i stort sett följer vad den förra regeringen gjorde. Vi upplever faktiskt inte att det är så. Vi upplever fortfarande att det är väldigt lite aktivitet då det gäller klimat- och energifrågorna, väldigt få konkreta beslut som tas i den här kammaren i en riktning som går framåt mot att göra en omställning av hela energisektorn. Det är som sagt var stora skillnader.</textBlock>
    <textBlock id="i-4850679a1bfa6102">Jag vet inte om jag missförstod Björn Hamilton. Du pratade ganska mycket om den del som gäller utsläppshandeln. Jag pratar om de konkreta sammankopplingarna av näten. Därför är det intressant att veta exakt var ni står i den frågan.</textBlock>
    <textBlock id="i-a7ea27660605f1fb">Vad jag förstår har EU-parlamentet nyligen diskuterat den här frågan. Där är det faktiskt så att Tyskland, Frankrike och Österrike nu är väldigt mycket emot att ställa sig positiva till att sammankoppla Europas nät just på grund av det vi säger och det vi har framfört, att vi inte är redo än att ta det steget ut. Därför är det för oss väldigt viktigt i dagsläget att veta mer exakt var ni står i den frågan.</textBlock>
    <textBlock id="i-ac86ba18d184aa11">Anf. 131 BJÖRN HAMILTON (m) replik:</textBlock>
    <textBlock id="i-5b6607d1157fa3b7">Fru talman! Vad gäller energipolitiken är det naturligtvis så att vi har mer av ett EU-perspektiv. Sverige har ju varit oerhört aktivt inom unionen vad gäller energi- och klimatfrågorna. Jag är alldeles övertygad om att Sverige inför ordförandeskapet kommer att beredas tillfälle att vara mer aktivt generellt inom Europeiska unionen. Då kommer de här frågorna att stå i centralt fokus. Jag tror inte att Karin Åström behöver vara speciellt orolig för den saken.</textBlock>
    <textBlock id="i-ade3a1737b9c189b">Jag hade åtminstone sammankopplingen av eldistributionsnäten i åtanke när jag svarade på den förra frågan. Mitt resonemang gällde alltså inte några utsläppsrätter utan hur vi kopplar ihop oss i en framtid. Vi har alltså kablar inom Norden naturligtvis och vi har också kablar ned till kontinenten. Det var det jag svarade.</textBlock>
    <textBlock id="i-9a896553d9535dd0">Anf. 132 JAN ANDERSSON (c):</textBlock>
    <textBlock id="i-aa2a5eba6919c4f8">Fru talman! I dag debatterar vi ett betänkande som till stor del handlar om att vi faktiskt ska ha el i kontakten när vi stoppar in sladden till tv:n, elvispen eller vad det nu är vi vill använda elen till. Jag kan konstatera att i Sverige har vi det väldigt väl förspänt. Vi tar det som fullständigt naturligt att det ska fungera när vi trycker på belysningsknappen och ska tända.</textBlock>
    <textBlock id="i-fefcad1248c99bf7">Jag tycker att det är bra att vi tar det för naturligt. Samtidigt är vi några stycken som vet hur det är när det inte fungerar, när leveranssäkerheten inte fungerar. Efter stormen Gudrun i mina hemtrakter var tre veckor ingen ovanlighet när det gällde att vara utan el.</textBlock>
    <textBlock id="i-71ddbface58562a5">Lagförslaget i dag gäller leverantörer som inte sköter sig av andra anledningar. Därför tycker jag att det är glädjande att se att vi har en fullständig enighet om att strama upp det system som ska ta hand om de leverantörer som inte sköter sig.</textBlock>
    <textBlock id="i-152365b3a1e4811c">När det sedan gäller dålig leveranssäkerhet av andra anledningar kan jag konstatera att det beslut som vi har fattat här i riksdagen när det gäller avbrottsersättning och andra delar har satt rejäl fart på kraftbolagen. Det byggs och grävs ned rejält med ledningar i mina hemtrakter. Det är många miljarder som investeras för att förbättra leveranssäkerheten. Det tycker jag är ett bra bevis på att politiken faktiskt kan strama upp där det behövs.</textBlock>
    <textBlock id="i-41eafec5c3251b90">När jag sedan lyssnar på några av de föregående talarna låter det ungefär som om det inte görs någonting. Det gäller samägandet av kärnkraften till exempel: Majoriteten rycker på axlarna. Det gör vi inte alls. Vi är fullständigt överens, vad jag förstår, över hela fältet här i kammaren om att vi behöver göra någonting åt samägandet. Precis som sades tidigare har vi tillsatt personer som ska försöka lösa de här knutarna. Det är inga enkla knutar att lösa, och det är väldigt stora värden vi pratar om.</textBlock>
    <textBlock id="i-840431a26552075a">När jag sedan läser reservationerna från oppositionen kan jag konstatera att jag för två av de tre partierna kan hysa en viss respekt. Det är Miljöpartiet och Vänstern som jag tycker har en politik när det gäller energin och klimatet som, åtminstone så långt som man kan kräva av partier i opposition, hänger ihop någotsånär.</textBlock>
    <textBlock id="i-4aa7c428341dfb8c">När jag tittar på Socialdemokraternas motioner och reservationer ser jag att de gör ett nummer där man försöker sitta på båda stolarna samtidigt. Låga energipriser samtidigt som vi internationellt ska göra mycket stora åtaganden när det gäller effektivisering och koldioxidbegränsningar.</textBlock>
    <textBlock id="i-7445bd2470811697">Är det något jag tycker illa om i politiken är det partier som saknar ryggrad att stå för sina förslag när de behöver vägas emot varandra, vilket är precis vad som behöver göras när vi pratar energipriser, energieffektivisering och klimatmål. Från Socialdemokraternas sida försöker man tillgodose båda kraven, lägre förbrukning och låga priser.</textBlock>
    <textBlock id="i-185fa7bef13238aa">Jag kan läsa i motionen att Vattenfall ska vara en strategisk partner och erbjuda Europas lägsta energipriser till basindustrin. Min fråga till Socialdemokraterna är: Hur har ni tänkt er detta? Min bedömning är att det handlar om ren populism.</textBlock>
    <textBlock id="i-3821fe0f308df432">Vi kan vidare läsa om, och har också hört det från talarstolen, att koppla ihop oss med övriga Europa. Vad jag förstår handlar även det om elpriserna. Det ska finnas ett elöverskott. Det är inte så att det finns ett elöverskott eller ett elunderskott. Man kan inte lagra elen i ledningarna om den inte behövs. Även här handlar det faktiskt om leveranssäkerhet. Ju mer vi kopplar ihop våra nät, desto större leveranssäkerhet får vi förhoppningsvis.</textBlock>
    <textBlock id="i-ef44c323cb8e53ba">Det framgår också i s-motionen att delar av kraftföretagens mycket höga vinster ska gå som någon typ av återbäring till kunderna. Precis på samma sätt här: Hur är det tänkt att göras?</textBlock>
    <textBlock id="i-83d6ca77697f8ec8">Finns det andra företag som råkar gå med hyfsad vinst som ska ge återbäring? Ska man ta in återbäring från Volvo Lastvagnar att levereras till dem som har köpt lastbilar eller till åkeriföretag? Det råder en sanslös dubbelpolitik från s på området.</textBlock>
    <textBlock id="i-788e4e9d09d28d00">Vi är i ett läge där vi har påbörjat diskussioner om hur den framtida energipolitiken i Sverige ska se ut. Från alliansens sida säger vi det är ärligt menat att vi hoppas att vi ska få en bred överenskommelse. Jag tror att vi kan få det. Men det kräver att vi inte har den typen av retorik där vi inte tar ett helhetsansvar, som vi kan se i reservationer och motioner från s-sidan. När vi skrapar lite mer finns ansvarstagandet från Socialdemokraterna. Jag hoppas att det kommer att visa sig framöver.</textBlock>
    <textBlock id="i-7692adab7650f10f">Jag yrkar bifall till förslaget i betänkandet och avslag på samtliga reservationer.</textBlock>
    <textBlock id="i-e19e39c00545a065">Anf. 133 KARIN ÅSTRÖM (s) replik:</textBlock>
    <textBlock id="i-fc36c3b9f597d0fe">Fru talman! Jag var inte här under hela förra mandatperioden, men jag trodde faktiskt att vi hade en uppgörelse med Centern. Så har jag läst och fått det beskrivet för mig, nämligen att vi gjorde en uppgörelse om energin. Det var den starka ryggraden. Nu undrar jag var ryggraden är. Är det Centerns ryggrad tillsammans med Folkpartiet och diskussionen om kärnkraft? Är det den stabila ryggrad som nu håller på att formas?</textBlock>
    <textBlock id="i-2b72040b667bd13a">Jag skulle vilja gå över till en annan sak. Betänkandet handlar om leveranssäkerhet. Vi har pratat mycket om hanteringen av Ekfors Kraft. Ekfors Kraft ska nu betala tillbaka 1 540 000 kronor till kunderna i Tornedalen. Det avser år 2000. Det är ett beslut som blev klart i mars och som har prövats i alla domstolar. Det har varit en lång och segdragen process, och det har varit svårt för de kunder som har varit drabbade av elleverantören. Kundregister har saknats, och det har varit si och så med fakturor. Extrema svårigheter har rått. Därför tycker vi att förslaget om en elombudsman är bra. Det hjälper den lilla människan i de segdragna konflikter vi ser mer och mer av.</textBlock>
    <textBlock id="i-c191ca3914b55da8">Vad tycker Centern om den typen av hjälp som skulle kunna ges till kunderna?</textBlock>
    <textBlock id="i-3cd58377b6bc2b0d">Anf. 134 JAN ANDERSSON (c) replik:</textBlock>
    <textBlock id="i-3ac0c93a9e1c5cc5">Fru talman! Det är lite svårt att föra en debatt när frågor bara bemöts med andra frågor. Jag ställde ett par frågor till den socialdemokratiska ledamoten. Hur tänker ni när ni pratar om återbäring för omställning från kraftaktörerna? Hur tänker ni när ni säger att Vattenfall ska vara en strategisk partner jag kan förstå det och samtidigt erbjuda Europas lägsta elpriser?</textBlock>
    <textBlock id="i-9c795c26cd2ab468">Svara på dessa frågor, och så ska jag svara på dina frågor senare.</textBlock>
    <textBlock id="i-910ef7f45d0aa32b">Anf. 135 KARIN ÅSTRÖM (s) replik:</textBlock>
    <textBlock id="i-f0497e50968d11e2">Fru talman! Det här kan låta lovande, nämligen att vi kanske inom en snar framtid sätter oss ned och funderar över hur vi kan forma den framtida energipolitiken. Jag skulle vara glad om den ryggrad Centern håller på att bygga med Folkpartiet inte blir så stark utan att man kan tänka på andra lösningar.</textBlock>
    <textBlock id="i-7cf9ee09504e828a">Nu återgår jag till frågan om elombudsman. Elhandlaren Kraftkommission känd för kanske några av er fick plötsligt för ett antal år sedan ekonomiska problem. I normalfallet skulle bolaget ha gått i konkurs, men det gjorde bolaget inte. I stället upphörde bolaget helt sonika att leverera till sina kunder och upphörde att existera. Efter ett tag dök bolaget upp igen med namnet Stävrullen. Det är i stort sett samma elleverantör som Kraftkommission. Det blev stora problem för de kunder som hade långsiktiga elleveransavtal med denna Kraftkommission. Totalt har 7 000 kunder stämt Kraftkommission. När bolaget slutade att leverera el blev kunderna hänvisade till alla möjliga olika elleverantörer och fick på köpet höjda elpriser. Det var olyckligt.</textBlock>
    <textBlock id="i-462fde121d4dafd5">Det här har varit en lång och segdragen process, där inte någon har vetat vem som ska hålla i den. Här är det återigen den lilla människan som drabbas på grund av denna komplikationen på elmarknaden.</textBlock>
    <textBlock id="i-39cd08428a5ece59">Jag frågar Centerpartiet: Vad tycker Jan Andersson att vi borde göra för att säkerställa att elkunderna ska känna sig säkra och trygga vid elleveranser när sådant inträffar?</textBlock>
    <textBlock id="i-add329ae5e1c1783">Anf. 136 JAN ANDERSSON (c) replik:</textBlock>
    <textBlock id="i-25260c69c8b1c24d">Fru talman! Karin Åström frågar vad vi ska göra för att stärka kundernas situation när leveranserna brister. Det är precis den frågan som tas upp i dagens betänkande. Vi ändrar lagstiftningen för att förbättra för kunderna. Detta är en del. Den andra delen har vi tagit upp tidigare, till exempel när vi har pratat avbrottsersättningar. Det är precis svaret på frågan. Det står i dagens betänkande. Läs när du kommer hem.</textBlock>
    <textBlock id="i-391e83c89a8823fd">Jag kan konstatera att jag inte har fått svar på någon av mina frågor. Det är, fru talman, lite häpnadsväckande. Det kanske inte är så häpnadsväckande eftersom det inte finns något svar på frågan hur Vattenfall ska kunna erbjuda Europas lägsta energipriser till den svenska industrin. Det går inte. Svaret är att det är ren populism.</textBlock>
    <textBlock id="i-6a66343e4a08cfb2">Anf. 137 PER BOLUND (mp) replik:</textBlock>
    <textBlock id="i-612cd074ad05a419">Fru talman! Till att börja med vill jag tacka för att vi fick ett erkännande för att vår politik hänger ihop. Jan Andersson sade att den hänger ihop ganska bra, och vi tycker självklart att den hänger ihop alldeles utmärkt bra. Ett exempel på hur vår politik hänger ihop är att när vi vill ha en kraftig ökning av den förnybara elproduktionen kan vi också konstatera att med dagens stödsystem kommer det att vara svårt att uppnå. Det kommer inte att ske på ett tillräckligt effektivt sätt.</textBlock>
    <textBlock id="i-2a24a79df857d5d3">Vi kan konstatera att målet för den förnybara elproduktionen är alldeles för lågt satt med dagens system. Det finns ett mål på 17 terawattimmar ökad förnybar elproduktion till 2016. Det är inte på en rimlig nivå om vi jämför med de klimathot vi står inför och den klimatomställning vi måste göra.</textBlock>
    <textBlock id="i-9d12235b247009ca">Men om målen i dagens system höjs rejält kommer som en konsekvens av det certifikatspriserna att stiga. Då kommer också de billigaste sätten att producera förnybar el att bli extremt lönsamma. De kommer att överkompenseras kraftigt.</textBlock>
    <textBlock id="i-d111ed59a090a94f">Om man tittar på Elcertifikatsutredningen, som var klar 2001, konstaterar man att skillnaderna mellan olika produktionsmetoder för förnybar el är mycket stora. Om man till exempel bara byter bränsle i ett kraftverk och går över till biobränsle från att ha eldat annat kan det vara en kostnad på 10 öre per kilowattimme, men om man har en havsbaserad vindkraft ligger det på 6570 öre per kilowattimme. Med systemet med gröna elcertifikat får de samma ersättning för den el de levererar in. Det kan inte vara ett effektivt sätt att hantera det om man vill ha höga ambitioner när det gäller förnybar elproduktion.</textBlock>
    <textBlock id="i-eccdfc570a2d5be1">Man kan också konstatera, som jag var inne på, att alla de länder som har lyckats öka produktionen av förnybar el kraftigt har haft fastprissystem i någon form.</textBlock>
    <textBlock id="i-5b20e69b089466f3">Min fråga är om Jan Andersson är nöjd med det mål man har satt för 2016. Tycker han att det är tillräckligt? Och om man vill höja målet, är det då inte bättre att gå över till ett fastprissystem?</textBlock>
    <textBlock id="i-5fad511c728670e6">Anf. 138 JAN ANDERSSON (c) replik:</textBlock>
    <textBlock id="i-81a5dd39073ee9d9">Fru talman! Elcertifikatssystemet är inte något som man ändrar över en natt. Det är jätteviktigt att vi har en tydlighet och en långsiktighet i certifikatssystemet. Om ledamoten Bolund tittar i majoritetens ställningstagande ser han att det står att när vi börjar bli färdiga med effekterna av EU-målsättningarna kan det vara aktuellt att skruva upp certifikatsbitarna.</textBlock>
    <textBlock id="i-bd183c342acddada">När vi tittar på energimarknaden, precis som har sagts tidigare här, ser vi dessutom att mer och mer har EU-beröring och internationell beröring. Jag ska inte plåga Per Bolund när det gäller EU-medlemskapet, utan jag bara konstaterar att jag verkligen hoppas att Miljöpartiet är på väg åt det håll som jag har sett medialt, att man är beredd att kränga på sig arbetshandskarna och jobba inom unionen för att förbättra klimatet. Det skulle vara en god utveckling.</textBlock>
    <textBlock id="i-c16032e528866bf9">När det gäller elcertifikatssystemet och fastpris eller det system vi har i nuläget kan jag konstatera att vi har det här systemet för att göra det på effektivast möjliga sätt.</textBlock>
    <textBlock id="i-0c7d4b0f279a3579">Vi har möjligen en liten skillnad i syn på den alternativa energin, där Per Bolund tycker att den som kommer från exempelvis solel är mer värd än den som kommer från vindkraftsel. För mig spelar det ingen roll från vilken förnybar källa en kilowattimme kommer det är en bra kilowattimme oavsett om den kommer från vindkraft eller från solel.</textBlock>
    <textBlock id="i-8b3024e09b21d9db">Anf. 139 PER BOLUND (mp) replik:</textBlock>
    <textBlock id="i-117e8506382b791a">Fru talman! Jag får väl tacka för beskedet att man är beredd att skruva upp målen. Men det innebär att man bygger vidare på det system man har, med de problem och de hinder som det innebär. Det är ett stort problem om man skruvar upp målen och har den ambitionsnivå som vi önskar att man hade, det vill säga en kraftig ökning av förnybar elproduktion i Sverige, att man kommer att få en väldigt hög kostnad för certifikaten. Den som producerar förnybar el på ett billigt sätt kommer att kunna skära guld med täljkniv. Det kan inte vara rimligt att ha en samhällsekonomi där man öser pengar över leverantörer som levererar på ett billigt sätt, utan det rimliga är att man kompenserar för de kostnader som en leverantör har.</textBlock>
    <textBlock id="i-35ee4d3aa468ed49">Det är därför som ett fastprissystem är betydligt bättre, just för att man kan differentiera. Man kan ge ett pris till ett vindkraftverk på land, och man kan ge ett annat pris till ett vindkraftverk till havs som har en högre kostnad per kilowattimme. Man kan också stödja solel och ge en högre ersättning till solelsleverantörer.</textBlock>
    <textBlock id="i-52e1ba6038020712">Det kan faktiskt vara mer värt att få en kilowattimme levererad från solel just för att man då får en teknikutveckling. Man får en ny teknik som kommer ut på marknaden och blir kommersiellt gångbar. Vi vet att alla nya tekniker har en stor kostnad initialt, och när de efterhand blir mer storskaliga sänks kostnaderna. Men om man ska få in nya tekniker måste man vara beredd att ta dem över puckeln och ge dem ersättning för att de ska kunna etablera sig på marknaden.</textBlock>
    <textBlock id="i-f1b109cbca5ccd3d">Ett av målen med certifikatssystemet var också att man skulle vara teknikdrivande. Men nu finns det en utredning från Linköpings universitet och Göteborgs universitet, Chalmers, som visar att det här inte alls har skett, att elcertifikatssystemet inte alls har haft någon teknikdrivande effekt. Vi måste erkänna att det är ett problem att det inte utvecklas ny förnybar teknik utan att man bara bygger på den gamla tekniken. Det oroar mig väldigt mycket inför framtiden.</textBlock>
    <textBlock id="i-cad7b994f6119040">Anf. 140 JAN ANDERSSON (c) replik:</textBlock>
    <textBlock id="i-c52d5b65f2bd7aa5">Fru talman! Jag kan bara konstatera att vi i kraft av det certifikatssystem vi har nu har en mycket kraftig utbyggnad av förnybara energikällor, förnybar el. Jag tycker att det är en positiv utveckling.</textBlock>
    <textBlock id="i-04b9ebd1f773ac9d">Anf. 141 LEIF PETTERSSON (s):</textBlock>
    <textBlock id="i-f3cb71ca509a791d">Fru talman! Det är inte varje dag som man som ledamot av Sveriges riksdag får en motion bifallen. Det är de facto vad vi har fått. Jag vill därför för dem som har skrivit motion N296 uttala tillfredsställelse över att det nu kommer förslag om en ändring i lagen som reglerar förvaltning av vissa elektriska anläggningar. Propositionens förslag går helt i linje med vad vi har krävt i motionen.</textBlock>
    <textBlock id="i-8b5d8349bc89d0ec">Jag vill dock i det här sammanhanget, vis av erfarenheten med den nu gällande lagstiftningen, framhålla nödvändigheten av att följa upp hur den föreslagna lagstiftningen kommer att fungera i verkligheten. Skulle den inte fungera tillfredsställande på det sätt som vi vill även efter de förändringar som nu görs måste vi vara beredda att föreslå ytterligare förändringar.</textBlock>
    <textBlock id="i-d7e2f946eb73e37c">Egentligen är det bara på en punkt som jag är kritisk mot det beslut som ligger framför oss, och det är att det har tagit alldeles för lång tid att få fram det.</textBlock>
    <textBlock id="i-ad21ff1d6f239549">Redan i januari 2007, det vill säga strax efter regeringsskiftet, hade jag en första interpellationsdebatt i den här frågan med näringsministern. I den debatten verkade det som om något skulle göras ganska skyndsamt. Vi var överens om problemställningen, och vi var överens om att den lagstiftning som ännu så länge gäller inte alls var tillräcklig. Det här var inte på något sätt partiskiljande. Så blev inte fallet, utan det är först nu som frågan förs upp i kammaren.</textBlock>
    <textBlock id="i-f6797f0acab60d9d">Men en dag som den här ska man naturligtvis inte klaga utan i stället framföra just sin tillfredsställelse över att vi nu får en förbättrad lagstiftning.</textBlock>
    <textBlock id="i-df0fb76a8d763e24">Jag hoppas naturligtvis också att det konkreta fall som föranlett lagändringen nu ska få sin lösning och att även de medborgare i östra Norrbotten som drabbats kan se ljust på framtiden. Särskilt ljust hoppas jag att det blir på gator och vägar i området den kommande vintern.</textBlock>
    <textBlock id="i-8fc6fc10c4a482a9">Anf. 142 KRISTER ÖRNFJÄDER (s):</textBlock>
    <textBlock id="i-40abaa15591c4ee0">Fru talman! Jag begärde ordet i sista minuten med anledning av att Jan Andersson, Centerpartiet, var uppe och höll ett anförande. I det anförandet berörde han bland annat att man ville ha en bred överenskommelse mellan de olika politiska partierna. Det är snart två år sedan Maud Olofsson från Centerpartiet gick ut första gången och sade att man eftersträvar en bred överenskommelse.</textBlock>
    <textBlock id="i-18beab0f6b56bc71">Nu undrar jag bara, så här rakt över bordet, när Jan Andersson själv har tagit upp frågan: När kommer inbjudan till överläggningen om en bred energiöverenskommelse?</textBlock>
  </contentBlock>
  <contentBlock page="0" id="i-c1e0b8d48fb95d03">
    <textBlock id="i-e3185d05e3cb9966">Överläggningen var härmed avslutad.</textBlock>
  </contentBlock>
  <contentBlock page="0" id="i-ba25916fa6efcd3f">
    <textBlock id="i-9c5265f4287fc5c1">18 § En effektivare arbetslöshetsförsäkring</textBlock>
  </contentBlock>
  <contentBlock page="0" id="i-058db3bbb5458d14">
    <textBlock id="i-4cb5519247ed0b84">Föredrogs</textBlock>
  </contentBlock>
  <contentBlock page="0" id="i-3524bf021051788b">
    <textBlock id="i-3666c4529a700367">Anf. 143 EVA FLYBORG (fp):</textBlock>
    <textBlock id="i-c147f9e52500face">Fru talman! I dag ska arbetsmarknadsutskottet debattera betänkande 2007/08:AU6. I betänkandet behandlar utskottet regeringens proposition 2007/08:118 En effektivare arbetslöshetsförsäkring . I propositionen föreslås ändringar i lagen om arbetslöshetskassor och lagen om arbetslöshetsförsäkring.</textBlock>
    <textBlock id="i-484e5c42dbe491c8">För finansiering av arbetslöshetsförsäkringen betalar arbetslöshetskassorna en förhöjd finansieringsavgift till staten. Det föreslås att den förhöjda finansieringsavgiften ersätts med en arbetslöshetsavgift. Denna avgift ska betalas för varje kalendermånad och motsvara 33 procent av den inkomstrelaterade arbetslöshetsersättning som arbetslöshetskassan har betalat ut under månaden.</textBlock>
    <textBlock id="i-fa70dc3083bbbc76">De begränsningsregler som i dag gäller för en arbetslöshetskassas uttag av medlemsavgifter för att täcka den förhöjda finansieringsavgiften och i fråga om den förhöjda finansieringsavgiftens storlek ska gälla även för arbetslöshetsavgiften. Det innebär bland annat att en arbetslöshetskassa inte får ta ut medlemsavgift för att täcka arbetslöshetsavgiften av medlemmar som är arbetslösa och inte heller ta ut sådan medlemsavgift med mer än 300 kronor per månad av övriga medlemmar.</textBlock>
    <textBlock id="i-ec2261d448f9eb79">Det föreslås också att definitionen av vem som i detta sammanhang ska betraktas som arbetslös och som därmed inte behöver betala medlemsavgift som avser att täcka arbetslöshetsavgiften utvidgas. I dag är karensvillkoret i arbetslöshetsförsäkringen fem dagar. I propositionen finns förslag om att detta ska utökas till sju dagar.</textBlock>
    <textBlock id="i-6d69f9c0d933f26e">Här föreslås också att reglerna att reglerna om handlingsoffentlighet och sekretess görs tillämpliga på arbetslöshetskassornas verksamhet i ärenden om medlemsavgift för arbetslös medlem och att en ny regel om sekretess i sådana ärenden för uppgift om enskilds personliga förhållanden förs in i sekretesslagen.</textBlock>
    <textBlock id="i-ec21e7aae3cb4bf1">Ändringarna föreslås träda i kraft den 1 juli 2008 utom i fråga om karensvillkoret där de föreslås träda i kraft måndagen den 7 juli 2008.</textBlock>
    <textBlock id="i-3cd3ba3d90a9ea46">Socialdemokraterna, Vänsterpartiet och Miljöpartiet har yrkat avslag på propositionen i dess helhet. En gemensam reservation har också lämnats in.</textBlock>
    <textBlock id="i-608a64784e160b2d">I betänkandet behandlas 23 motionsyrkanden från den allmänna motionstiden hösten 2007 där olika frågor om arbetslöshetsförsäkringen tas upp. Samtliga motioner avstyrks bland annat med hänvisning till pågående utredningsarbete.</textBlock>
    <textBlock id="i-6eb5937116bcbd84">Med detta önskar jag samtliga deltagare lycka till i debatten.</textBlock>
    <textBlock id="i-ebdf14b048e55d94">Anf. 144 PATRIK BJÖRCK (s):</textBlock>
    <textBlock id="i-8a89ca46d9d91db6">Fru talman! Nu ska vi återigen här i Sveriges riksdag debattera ett förslag om försämringar i a-kassan. Jag saknar arbetsmarknadsministern här i kammaren i kväll. Det är synd att han inte har tagit sig tid att komma hit och försvara sin politik. Men han prioriterar väl annat.</textBlock>
    <textBlock id="i-d38f13c2a8427221">I dagens betänkande har majoriteten lagt fram ett förslag som innebär att jakten på de arbetslösa ytterligare intensifieras. Man föreslår att antalet karensdagar i försäkringen höjs från fem till sju dagar. Det så kallade incitamentet för de arbetslösa ska förstärkas.</textBlock>
    <textBlock id="i-ccf56c9a6a3ce4e3">Man föreslår också att beräkningen av avgiften ska förändras så att den motsvarar 33 procent av den ersättning som a-kassan betalar ut varje månad. Man tror att man på detta sätt ska kunna hålla nere lönerna. Man har från den borgerliga majoriteten kallat sitt förslag en effektivare arbetslöshetsförsäkring.</textBlock>
    <textBlock id="i-28c2768ce15c294e">Vad är det då man menar är så effektivt med alla de försämringar som man har genomfört tidigare och som man nu fullföljer med dagens förslag? Är det att man har skrämt bort en halv miljon människor från a-kassan som man betraktar som effektivt? Är det att man har slagit undan benen på dem som redan har det tufft som är effektivt? Är det de stigande kostnaderna som vältras över på kommunerna som är måttet på effektivitet? Är det de kraftigt ökade administrativa kostnaderna för a-kassorna som är de borgerligas definition på effektivitet?</textBlock>
    <textBlock id="i-f6b41c57cc7d4760">Detta är frågor som vi socialdemokrater kommer att jaga riksdagens borgerliga ledamöter och den borgerliga regeringen med. Det är frågor som också det svenska folket kommer att jaga er med. Det är frågor som ni inte kommer undan genom att använda ett nyspråk där man kallar administrativt kaos för effektivitet eller genom att kalla försämringar för förändringar.</textBlock>
    <textBlock id="i-f6506bb7254e53de">Fru talman! Jag inledde med att påminna om att detta inte är första, och för den delen troligen inte heller sista, gången som våra gemensamma trygghetssystem utsätts för attacker från den borgerliga regeringen. Det är attacker som till och med höga företrädare för den borgerliga alliansen har kallat för hjärtlösa.</textBlock>
    <textBlock id="i-d5b39293d94cb2b3">Fru talman! Det kan finnas anledning att påminna om vilka försämringar den borgerliga regeringen har gjort tidigare i a-kassan för att sätta dagens debatt i sitt rätta sammanhang.</textBlock>
    <textBlock id="i-76684acf5fb10250">Hösten 2006 påbörjade den nytillträdda borgerliga regeringen sitt arbete med att försämra arbetslöshetsförsäkringen. Det har bland annat inneburit att det så kallade arbetsvillkoret har skärpts, att den överhoppningsbara tiden har begränsats från sju till fem år, att studerandevillkoret har avskaffats och att man successivt har trappat ned ersättningsgraden från 80 till 70 och slutligen 65 procent.</textBlock>
    <textBlock id="i-115b38eaf2542a3b">En ny regel har införts som innebär att dag med aktivitetsstöd ska jämställas med ersättningsdag. Beräkningen av normalarbetstiden ändras så att ersättningen ska grundas på förvärvsinkomsterna under de senaste tolv månaderna. En kraftigt förhöjd avgift infördes.</textBlock>
    <textBlock id="i-7e3d5762e4d8d90a">Alla dessa förslag har tillsammans lett till att en halv miljon människor har lämnat a-kassan. De har lett till att många enskilda människor har fått sin tillvaro sönderslagen. De har lett till oro i samhället och de har lett till en hård dom över den borgerliga regeringen. I samma takt som medlemmar har flytt a-kassan har väljare flytt Reinfeldts högerregering. Ingen regering i Sverige har tidigare drabbats av en så hård och samfälld dom som Reinfeldts.</textBlock>
    <textBlock id="i-d65f2ecffb25e400">Men det var inte slut med detta. Nedmonteringarna fortsatte. Våren 2007 beslutade den borgerliga majoriteten i riksdagen om ytterligare försämringar. Rätten att under de 100 första ersättningsdagarna i en ersättningsperiod begränsa sig till att söka lämpliga arbeten inom yrket och i närområdet togs bort. Möjligheten att förlänga ersättningsperioden från 300 till 600 dagar upphörde. En ny regel infördes som innebar att dagar då den sökande fått aktivitetsstöd skulle jämställas med dagar med arbetslöshetsersättning vid beräkning av ersättningsperioden. Reglerna om bisyssla försämrades. Möjligheten att få arbetslöshetsersättning vid deltidsarbetslöshet har begränsats till 75 ersättningsdagar.</textBlock>
    <textBlock id="i-f82a25330126ae6d">Nu fullföljer man massakern på en tidigare välfungerande arbetslöshetsförsäkring med dagens förslag om ytterligare karensdagar och ett nytt och för a-kassorna oförutsägbart och administrativt omöjligt avgiftssystem.</textBlock>
    <textBlock id="i-f328fbcd410a4304">Som grädde på moset, lök på laxen eller vad man nu kan komma på för att beskriva dumheterna har ni efter det att ni har rivit ned och jagat bort tänkt komma tillbaka till riksdagen med ett förslag om en obligatorisk a-kassa. Först chockhöjer ni avgiften, sänker ersättningen och försvårar för människor att kvalificera sig så att många tvingas lämna a-kassan. Sedan ska ni försöka tvinga tillbaka folk in i ett obligatorium.</textBlock>
    <textBlock id="i-f2e69d28c207a469">Fru talman! Det här var en kort sammanfattning av den borgerliga regeringens misslyckanden. Vad vill då vi socialdemokrater? Vi anser att arbetslöshetsförsäkringen är en väsentlig del av en aktiv arbetsmarknadspolitik. Den ska ge möjlighet för den enskilde att finna ett nytt arbete och om så är nödvändigt byta bransch eller yrke för att bryta arbetslösheten.</textBlock>
    <textBlock id="i-2b110840a6e9920e">Försäkringen ska också medverka till att arbetsmarknaden fungerar effektivt och smidigt. Mot denna bakgrund är det viktigt att arbetslöshetsförsäkringen har en hög legitimitet, exempelvis genom att den ger ett bra ekonomiskt skydd vid ofrivillig arbetslöshet och att medlemsavgifterna uppfattas som rimliga och rättvisa.</textBlock>
    <textBlock id="i-bc5d277229b40b71">Vi socialdemokrater vill att så många som möjligt av löntagarna ska omfattas av en god omställningsförsäkring vid arbetslöshet. En sådan försäkring stärker människor och underlättar samhällets strukturomvandling. Ersättningar på höga nivåer och villkor i övrigt gör att människor vågar gå från det gamla till det nya. Detta är grunden för att försäkringen ska fungera som en omställningsförsäkring. En bra arbetslöshetsförsäkring gör att den som förlorar sitt jobb kan koncentrera sig på att snabbt söka nytt och inte behöva oroa sig för att gå från hus och hem.</textBlock>
    <textBlock id="i-7b9571ab55dd9a62">I debatten om arbetslöshetsförsäkringens effekter på sysselsättningen hävdar regeringen ibland att en sänkning av ersättningsnivån på något sätt skulle vara positiv för ekonomin. Det är ett påstående som på goda grunder är starkt ifrågasatt. Till exempel påpekar OECD ett organ som regeringen annars ofta vill hämta stöd och hjälp från att en mer generös arbetslöshetsförsäkring tenderar att leda till en bättre matchning på arbetsmarknaden eftersom den arbetslösa får bättre ekonomiska förutsättningar för att söka ett lämpligt arbete som motsvarar utbildningsnivå och kompetens. Enligt flera studier ger detta bättre förutsättningar för att hitta ett nytt jobb med god lön. Det innebär att motsatsen uppnås om man har en lägre ersättning till arbetslösa. Att tvinga den arbetslöse att ta första bästa jobb är inte bra för produktiviteten i ekonomin. Det här finns forskning på som vi hänvisar till i vårt betänkande för den som är intresserad av forskning, och ibland säger våra politiska motståndare i den här kammaren att de är intresserade av forskning.</textBlock>
    <textBlock id="i-9fbd72843a4dd3df">En mer generös arbetslöshetsförsäkring tenderar att ha en positiv effekt på skapandet av högproduktiva jobb. Även här har OECD i sin redovisning av effekten av insatser mot arbetslöshet pekat på de nordiska länderna. De har konstaterat att de nordiska länderna, med de generösa nivåerna i välfärdssystemen i kombination med en aktiv arbetsmarknadspolitik och en väl fungerande lönebildning, är den grupp av länder som har varit mest framgångsrik när det gäller att bekämpa arbetslösheten.</textBlock>
    <textBlock id="i-e75448cb1754602a">Vi socialdemokrater vill att Sverige ska ligga i topp när de gäller kunskap, kompetens och produktivitet för att vi ska klara en väl utbyggd välfärd och goda löner i den öppna globaliserade ekonomin.</textBlock>
    <textBlock id="i-fc6d78ca61a5253c">Vi avstyrker förslaget om en kraftigt höjd medlemsavgift som ska vara hög för den som arbetar i ett yrke med hög arbetslöshet och lägre för den som arbetar i ett yrke med låg risk för arbetslöshet. I likhet med de fackliga organisationerna, som har framhållit detta i sina remissvar, menar vi att det finns många faktorer som påverkar arbetslösheten. Löntagarna kan knappast anses ha ett inflytande över sysselsättningen genom lönebildningen. Konjunkturen, strukturförändringar och hur matchningen fungerar på arbetsmarknaden är reella faktorer som påverkar arbetslösheten.</textBlock>
    <textBlock id="i-da22bad1b2b02342">Dessutom är olika branscher olika känsliga för konjunktursvängningar. Arbetslöshetsrisken påverkas av faktorer som kön, etnicitet och ålder.</textBlock>
    <textBlock id="i-4a809337c5f169c3">Vi socialdemokrater avvisar förslaget om att utöka antalet karensdagar från fem till sju. För den som väl har blivit arbetslös är det svårt att påverka om arbetslösheten blir längre än en och en halv vecka. Hur aktiv man än är i arbetssökandet går det sällan att undvika att det tar en liten tid från det att en tjänst har utannonserats till dess att den tillsätts. Vi menar också att det har skett dramatiska försämringar av löntagarnas skydd vid arbetslöshet. Den självrisk som i dag infinner sig för den som blir arbetslös är mer än väl kännbar.</textBlock>
    <textBlock id="i-33f7c60836365685">Fru talman! Jag vill avslutningsvis passa på att citera regeringens eget finanspolitiska råd. Det har i dagarna kommit ut med sin första rapport. Det har varit spännande att läsa den. Regeringen brukar ju påstå att man lutar sig mot aktuell forskning när man lägger fram sina förslag. Då skulle man ju kunna hoppas att man lyssnar på sina egna forskare även om det möjligen är en from förhoppning.</textBlock>
    <textBlock id="i-dbb292bd9bc21f14">Så här säger Finanspolitiska rådet om förslaget till ytterligare karensdagar: Motivet för de ytterligare två karensdagarna är mindre klart. Det finns ingen forskning som visar hur stort det optimala antalet karensdagar är: fem kan ha varit optimalt.</textBlock>
    <textBlock id="i-81436d68cc21dacb">Så säger regeringens eget finanspolitiska råd, och regeringen påstår sig bygga sina beslut på forskning.</textBlock>
    <textBlock id="i-4e60e204804fe8d7">Så här säger rådet när det gäller förslaget om en ny arbetslöshetsavgift och lönebildningen: Enligt vår bedömning är länken ganska svag eftersom a-kassor och förhandlingsområden bara delvis motsvarar varandra. Följaktligen bör man vänta sig ett ganska svagt samband mellan a-kassans finansiering och lönebildningen.</textBlock>
    <textBlock id="i-e991065463d35e25">Det finns inte några empiriska studier av hur a-kassans finansiering påverkar lönebildning och sysselsättning.</textBlock>
    <textBlock id="i-d1d688513ea95d1f">Regeringens politik har således inget stöd bland vanligt folk. Det vet vi av opinionssiffrorna. Den har inte heller något stöd i forskningen. Det är nu dags att säga nej till fortsatt orättvisa. Det är dags att säga nej till regeringen Reinfeldts misslyckade politik. Det är dags att säga nej till regeringens förslag om ytterligare försämringar i a-kassan.</textBlock>
    <textBlock id="i-3d65cb4ec8483b30">Fru talman! Med detta vill jag yrka bifall till reservation nr 1, den gemensamma reservationen från Socialdemokraterna, Vänsterpartiet och Miljöpartiet.</textBlock>
    <textBlock id="i-0fbdc5dc4329742d">Anf. 145 JOSEFIN BRINK (v):</textBlock>
    <textBlock id="i-251ad4575b662c1c">Fru talman! Den borgerliga regeringen har uppvisat en närmast sjuklig fixering vid arbetslöshetsförsäkringen. Vi hörde Patrik Björck rada upp det otal förändringar som redan har genomförts i arbetslöshetsförsäkringen. Förändringarna har kommit slag i slag och i stort sett helt utan föregående utredning eller konsekvensanalys. Man får väl lov att säga att den borgerliga regeringstiden har inneburit otrygghet, osäkerhet och oförutsägbarhet både för kassornas medlemmar och för dem som jobbar på a-kassekontoren.</textBlock>
    <textBlock id="i-73b55b399f8158e3">Arbetslöshetsförsäkringens roll och funktion som trygghet för den som drabbas av arbetslöshet håller på att förbytas i sin motsats. Kassakontoren är nedringda av oroliga, arga och desperata medlemmar som plötsligt fått beskedet att reglerna har ändrats så att deras ersättning har sänkts eller att de över huvud taget inte har rätt till någon ersättning. Över 400 000 personer har valt att helt enkelt lämna försäkringen därför att den har blivit så dyr och så dålig.</textBlock>
    <textBlock id="i-2bea561cba7fb2a2">Jag tror faktiskt att väldigt många medborgare frågar sig varför regeringen gör så här. Varför hanterar man ett av de absolut viktigaste trygghetssystemen i hela samhället på det här sättet? Ja, att det ska löna sig att arbeta och att fler ska få jobb som ett resultat av att a-kassan blir dyrare och sämre har vi hört till leda från regeringspartierna.</textBlock>
    <textBlock id="i-e372e051b06060f0">Men frågan om på vilket sätt försämringarna av a-kassan antas bidra till att nå de målen blir sällan särskilt utredd eller förklarad. Det beror förmodligen på att det inte låter så trevligt att säga att det är sänkta löner som är själva navet i regeringens strategi för fler jobb och att försämringarna av a-kassan är en bärande del i just den strategin.</textBlock>
    <textBlock id="i-53c4b7992611ebdc">Sambandet mellan a-kassan och lönenivåerna är helt elementärt. Sänker man ersättningsnivån i a-kassan sänker man också den lägsta lön en arbetssökande kan tänka sig att acceptera för att ta ett jobb. Ur facklig synvinkel är just detta den viktigaste funktionen som a-kassan har, nämligen att bidra till att upprätthålla de lönenivåer som man har förhandlat sig till.</textBlock>
    <textBlock id="i-83ef3e07db3faf11">Det här sambandet gäller även för regeringen, så att säga, fast omvänt. Men det är ingenting som borgerliga ledamöter gärna erkänner. Det låter bättre att säga att man vill öka incitamenten till att ta ett arbete än att man vill tvinga folk att ta jobb med lägre lön.</textBlock>
    <textBlock id="i-901ce5d4448f1882">Men på Finansdepartementet är man faktiskt inte lika finkänslig. I årets vårproposition konstaterar man förnöjt, apropå de oväntat låga löneökningarna år 2007, att reformeringen av arbetslöshetsförsäkringen kan ha haft en återhållande effekt på lönekraven.</textBlock>
    <textBlock id="i-44b51a93fa4213de">Även om det nog faktiskt i verkligheten är lite tidigt att casha in den här effekten är det väldigt tydligt att man i alla fall på Finansdepartementet ser och bejakar sambandet mellan försämringarna i a-kassan och sjunkande löner.</textBlock>
    <textBlock id="i-a47b65d591aad70f">Med det förslag till differentiering av a-kasseavgiften som vi debatterar här i dag tas ytterligare ett steg i regeringens ambition att använda arbetslöshetsförsäkringen för att påverka lönenivåerna. Nu är det inte bara den sänkta ersättningen utan också avgiften till a-kassan som ska bidra till att pressa ned de lägsta lönerna.</textBlock>
    <textBlock id="i-85a0fa557b35bf46">Utskottsmajoriteten skriver i betänkandet: Sambandet blir tydligare mellan en ansvarsfull lönebildning och en lägre arbetslöshet med lägre utgifter för arbetslöshetsförsäkringen.</textBlock>
    <textBlock id="i-c9cc20dc36c33b49">Tanken är alltså att medlemmar i en a-kassa med hög arbetslöshet ska straffas med högre avgifter i syfte att pressa de fackliga organisationerna att dämpa sina lönekrav.</textBlock>
    <textBlock id="i-330b619ce53f66cf">Det här är en politik som Vänsterpartiet vänder sig emot av flera skäl.</textBlock>
    <textBlock id="i-370e3e7571388226">För det första är det ytterligare ett grundskott mot hela idén om att solidariskt dela på risken för arbetslöshet oavsett hur stor den egna risken är att själv drabbas.</textBlock>
    <textBlock id="i-11ae873866f9c4fe">För det andra är det en helt världsfrånvänd, skrivbordsliberal idé att arbetslöshet beror på att lönerna är för höga och att om folk bara går med på lägre löner minskar arbetslösheten. I den verklighet som de flesta människor lever i påverkas arbetslöshetsnivån av internationella konjunkturer, strukturomvandling, ägares nycker och inte minst den ekonomiska politik som bedrivs och i vilken grad regeringen investerar i utbildning, infrastruktur och välfärd.</textBlock>
    <textBlock id="i-aca04e88212d8848">Exakt hur världsfrånvänt och skrivbordskonstruerat det här nya avgiftssystemet är visas ju av att det bygger på helt felaktiga antaganden om sambanden mellan verklighetens a-kassor och verklighetens lönenivåer. Det är ju nämligen inte arbetslöshetskassorna, kära vänner, som förhandlar om lönerna. Det är de fackliga organisationerna.</textBlock>
    <textBlock id="i-82952272a0d3588e">Och faktum är att det i dag finns flera a-kassor som helt saknar koppling till en facklig organisation. Vem är det till exempel som ska pressas till en ansvarsfull lönebildning när det gäller Alfakassans medlemmar, som ju inte alls har någon facklig koppling? Eller ta fackförbundet Unionens a-kassa! De har över en halv miljon medlemmar från över hundra olika avtalsområden i flera olika branscher med helt olika löne- och arbetslöshetsnivåer. I Akademikernas a-kassa samlas över en halv miljon högskoleutbildade från alla tänkbara yrken och branscher. Hur har man från regeringen och från utskottsmajoriteten tänkt att dessa kassors medlemmar ens ska kunna överblicka hur en plötslig höjning av a-kasseavgiften ska pareras? Vems lön är det som ska sänkas? Hur ska den sänkas, och när ska den sänkas?</textBlock>
    <textBlock id="i-a6be1eff32ac60ca">Förutom att själva idén att de yrkeskategorier som är drabbade av hög arbetslöshet ska straffas med högre avgifter är djupt osympatisk framstår hela konstruktionen som befängd. Det vore ju roligt om någon i utskottsmajoriteten kunde konkretisera lite hur man tänker sig att de här mekanismerna hur illa jag än må tycka om dem i praktiken ska kunna fungera.</textBlock>
    <textBlock id="i-2763045417be3471">En sak får man i alla fall ge majoriteten ett erkännande för. Det framgår väldigt tydligt vilka det i första hand är som man riktar sig till med den här reformen. Om man tittar på hur snittet för arbetslösheten har sett ut 2007 ser man att de kassor som kommer att få de högsta avgifterna framöver är Hotell- och restauranganställdas, Handelsanställdas, Fastighetsanställdas, Livsmedelsarbetarnas, Grafiska arbetarnas och Musikernas a-kassor. Det är de som kommer att få de högsta avgifterna.</textBlock>
    <textBlock id="i-b237b413f24e1e68">Det betyder alltså att det är de som tillhör de lägst avlönade på hela arbetsmarknaden och som jobbar i de branscher som har allra flest otrygga visstidsanställningar, som ju genererar mycket arbetslöshet det är de som regeringen menar ska pressas att ytterligare sänka sina löner. Så mycket tydligare än så kan väl knappast den borgerliga regeringens så kallade jobbpolitik sammanfattas.</textBlock>
    <textBlock id="i-b37e054e03146baf">Att man dessutom inför ytterligare två karensdagar i försäkringen, egentligen helt utan motivering, är ännu ett slag i ansiktet på dem som har allra svårast att få ekonomin att gå ihop, därför att det innebär redan en väldigt kännbar ekonomisk förlust att bli arbetslös. Det gjorde det redan innan regeringen började genomdriva sina successiva försämringar av arbetslöshetsförsäkringen. Tro mig! Jag har prövat det själv, redan med det förra, gamla a-kassesystemet, som var betydligt bättre! Det är ingen dans på rosor att bli av med jobbet och den första månaden få ut knappt tre veckors ersättning.</textBlock>
    <textBlock id="i-74d59ca891a3942f">Regeringen har piskat upp en närmast paranoid stämning kring påstått fusk och mygel, så man tycker nästan inte att man behöver förankra den här typen av förslag i egentligen någonting mer än att det nog är en massa fusk och mygel som pågår och att folk går och drar benen efter sig och är arbetslösa i onödan. Man har alltså helt förlorat verklighetsförankringen.</textBlock>
    <textBlock id="i-e5146a946c0daef2">Detsamma gäller bilden av hur det nya avgiftssystemet kommer att påverka a-kassorna, som ju faktiskt är de som ska administrera och hantera det. Som svar på a-kassornas egna påpekanden om hur omfattande administrativa problem de faktiskt förväntar sig av det här nya problemet säger utskottet kort och gott: Utskottet utgår liksom regeringen från att a-kassorna kommer att klara detta.</textBlock>
    <textBlock id="i-ce1a9f1888f058a6">Ja men det var väl käckt! Jag skulle bara vilja att någon från utskottet här och nu kunde klargöra hur man kan vara så säker på det. Jag undrar om det har framkommit någonting nytt sedan a-kassorna själva yttrade sig om det här förslaget som vi andra, i oppositionen, inte har fått reda på. Eller ska den här lilla formuleringen mer ses som ett slags käckt hejarklackstillrop till ett lag som i sista minuten har tvingats spela med två utvisade spelare och målvakten på bänken?</textBlock>
    <textBlock id="i-0bea49c85a14b92b">Fru talman! Vänsterpartiet vill att a-kassan ska vara en solidariskt finansierad försäkring som fyller de viktiga funktioner som den är satt att fylla: att ge trygghet för den enskilde, att upprätthålla lönenivåerna och att bidra till omställning och bra matchning på arbetsmarknaden. Arbetslöshetsförsäkringen är en bärande del i den svenska kollektivavtalsmodellen, och den är ett viktigt trygghetssystem som påverkar många människors liv och vardag. Det är ovärdigt att vi har en regering som hanterar arbetslöshetsförsäkringen som en kloss i en nyliberal leklåda för att genomföra olika arbetsmarknadspolitiska experiment.</textBlock>
    <textBlock id="i-b61fa34587df94f7">Vänsterpartiet avvisar de försämringar som föreslås i dagens betänkande, precis som vi har avvisat alla tidigare försämringar av a-kassan.</textBlock>
    <textBlock id="i-c2ac0e23c22b303f">Därmed vill jag yrka bifall till reservation nr 1, som Vänsterpartiet har lagt fram tillsammans med Socialdemokraterna och Miljöpartiet.</textBlock>
    <textBlock id="i-34649667ce03b660">Anf. 146 ULF HOLM (mp):</textBlock>
    <textBlock id="i-9338e6d9696687af">Fru talman! Regeringen har tagit initiativ till att inrätta ett finanspolitiskt råd som har till uppgift att göra oberoende granskningar av regeringens finanspolitik. I förra veckan kom den första rapporten. Om regeringens politik för a-kassa säger Finanspolitiska rådets ordförande Lars Calmfors: Reformerna av a-kassans finansiering är ett misslyckande som helt i onödan minskat anslutningen till a-kassan. Vid nästa lågkonjunktur kommer många arbetslösa att stå utan försäkringsskydd. Man kan inte annat än instämma i detta.</textBlock>
    <textBlock id="i-853d16346d001094">Kristdemokraternas före detta partiledare Alf Svensson kallade med andra ord politiken hjärtlös. Det kan vi också ställa upp på från Miljöpartiets sida. Den är hjärtlös, den politik som borgarna för om a-kassan.</textBlock>
    <textBlock id="i-a132a08314c0d643">Men det tycks inte bekymra regeringen, Littorin eller utskottsmajoriteten, utan nu lägger man fram ytterligare förslag på försämringar i a-kassan. Det nya experiment som vi nu debatterar i dag handlar om att regeringen vill införa en arbetslöshetsavgift och med den ersätta den förhöjda finansieringsavgiften för arbetslöshetskassorna. Avgiften ska bli 33 procent av kassornas utbetalningar.</textBlock>
    <textBlock id="i-55f989925946dc24">Ett plus är dock att regeringen inte hymlar med avsikten bakom förslaget. Det ska faktiskt regeringen ha ett litet plus för. I budgetpropositionen förra hösten skrev man rakt av att det handlar om att arbetstagarorganisationer ska vara ansvarsfulla i löneförhandlingarna. Det betyder att facken ska motverka löneökningar som kan leda till låg lönsamhet för arbetsgivarna, vilket i sin tur kan skapa arbetslöshet.</textBlock>
    <textBlock id="i-3474b109c8c6ce2c">För en vanlig arbetare betyder förslaget i klartext att avgiften till a-kassan kommer att höjas för dem som jobbar i en bransch med hög arbetslöshet, medan de som jobbar i en bransch med låg arbetslöshet får lägre avgift.</textBlock>
    <textBlock id="i-58e379d396b95c94">Hur kan man som enskild arbetstagare påverka detta? Hur kan facket påverka detta? Det är inte så lätt.</textBlock>
    <textBlock id="i-1d24e142c986e118">Det finns givetvis mycket som kan anföras mot ett sådant resonemang som regeringen för. Det är inte precis branscher med höga löner som lider av hög arbetslöshet. Snarare är det tvärtom. Den bransch som med detta förslag kommer att få den lägsta avgiften till a-kassan, en sänkning, är finanssektorn. De är inte särskilt lågavlönade inom den branschen. I stället är det lågavlönade kulturarbetare, fiskare, hotell- och restauranganställda och livsmedelsarbetare som utifrån dagens arbetsmarknadssituation kommer att få de högsta avgifterna, allt enligt regeringens egna beräkningar.</textBlock>
    <textBlock id="i-fb1af309c524a65e">Det handlar alltså i klartext om att straffa det kollektiv som jobbar i en osäker bransch medan man gynnar dem som är på säker mark. Miljöpartiet kan inte ställa sig bakom ett sådant resonemang och yrkar klart avslag på förslaget.</textBlock>
    <textBlock id="i-546913eac85dabf6">Regeringen tycks tro att det endast är löneläget som avgör sysselsättning och arbetslöshet. Det är givetvis helt fel. Många faktorer påverkar sysselsättningen konjunkturen, strukturförändringarna, matchningen på arbetsmarknaden etcetera. Hur ska man som enskild arbetstagare kunna påverka det? Hur ska facket kunna påverka konjunktursvängningarna i Sverige, Europa och världen? Om det säger utskottsmajoriteten ingenting.</textBlock>
    <textBlock id="i-c0f1e409d2948bf4">Det är tvärtom så att kopplingen mellan en enskild a-kassa och en bransch eller ett avtalsområde många gånger är mycket svag. Den nybildade Unionens a-kassa är ett bra exempel på det. Den spänner över fler än hundra olika avtalsområden, och inom dessa avtalsområden skiljer sig arbetslösheten högst markant. Sannolikheten för en ändring i den a-kassans medlemsavgift kommer att te sig ganska omotiverad eftersom arbetslösheten inom a-kassan kommer att variera ganska ordentligt.</textBlock>
    <textBlock id="i-621e5b560481f4cc">Inom den svenska arbetsmarknadsmodellen är lönebildningen en partsfråga där såväl löneutrymmet som fördelningen av det är föremål för förhandling utan inblandning från statens sida. Det regeringen nu gör är att indirekt lägga sig i detta genom att sätta tryck på att a-kasseavgiften ska vara hög i de a-kassor där det finns hög arbetslöshet. Regeringen ger därmed en tydlig signal om vilka grupper i samhället som ska stå tillbaka lönemässigt; det är ofta just de grupper som redan i dag har låg lön. Detta förslag kan Miljöpartiet givetvis inte ställa sig bakom.</textBlock>
    <textBlock id="i-4c0eaaf861560253">Från Miljöpartiets sida avvisar vi även förslaget om att utöka antalet karensdagar från fem till sju dagar. Vi anser att löntagarnas skydd vid arbetslöshet försämrats, och den självrisk man får stå för är redan i dag mer än kännbar.</textBlock>
    <textBlock id="i-0c7496d1f9e54e16">Fru talman! I Miljöpartiet finns en djup oro för den grupp i samhället som i dag inte har ekonomisk trygghet vid arbetslöshet. Genom den borgerliga regeringens chockpolitik har mer än 450 000 personer lämnat a-kassan sedan valet 2006. Anledningarna till att man lämnar a-kassan är flera. För några handlar det naturligtvis om att de närmar sig pensionsåldern eller av andra skäl inte behöver oroa sig för arbetslöshet, men för väldigt många handlar det om att de inte har råd att betala den höjda a-kasseavgift som den borgerliga regeringen infört. Det är exakt samma grupp som troligen är i störst behov av ekonomisk trygghet via a-kassan vid arbetslöshet. Sammanlagt finns närmare en och en halv miljon människor som inte har rätt till a-kassa vid arbetslöshet. Regeringens politik är hjärtlös.</textBlock>
    <textBlock id="i-d23c856384666bcc">Varför är då a-kassan så viktig? Det är naturligtvis för att vi behöver ett trygghetssystem i samhället om man blir arbetslös. Men den är viktig också på grund av den strukturomvandling som sker. Utifrån grön synpunkt är den oerhört viktig eftersom vi kräver en grön omställning av samhället där företag måste startas som sysslar med miljöteknik, den gröna omställningen, medan företag som kraftigt skitar ned miljön måste stänga. I ett sådant läge, i den strukturomvandlingen, måste de anställda ha trygghet. Man ska inte behöva känna ekonomisk stress. Därför är a-kassan och trygghetssystemen oerhört viktiga i Miljöpartiets politik.</textBlock>
    <textBlock id="i-4cf88ca6391f5c59">Vi från Miljöpartiet har tagit fram ett nytt förslag som vi kallar arbetslivstrygghet där alla skattebetalare fullt ut betalar för den gemensamma finansieringen. På så sätt kan vi trygga en gemensam stabil finansiering och samtidigt ha höga ersättningsnivåer för stora delar av löntagarkollektivet. Utgångspunkten är att arbetsmarknadens säkerhetsbälte ska omfatta alla. Trygghetssystemen ska ge alla trygghet och finansieras på ett sådant sätt att ingen kan smita från sitt solidariska ansvar.</textBlock>
    <textBlock id="i-366f86a8c238642b">Fru talman! Regeringens förslag på att över en och en halv miljon människor inte tillhör a-kassan är en obligatorisk a-kassa. Med ett sådant förslag ökar orättvisorna i trygghetssystemen ytterligare eftersom många fortfarande kommer att stå utanför samtidigt som en lågavlönad handelsanställd får betala dubbelt så mycket som en högavlönad akademiker. Dessutom blir det väldigt dyrt. Det handlar om över 400 kronor i månaden i ett system där man inte är garanterad ersättning vid arbetslöshet.</textBlock>
    <textBlock id="i-0839ab3285d90c4b">Först ska man alltså betala och sedan kan man inte vara säker på att få någonting eftersom reglerna för när man ska få ersättning är alldeles för svåra. Jag hoppas därför att förslaget om obligatorisk a-kassa skrotas då det inte svarar mot de problem som finns i samhället.</textBlock>
    <textBlock id="i-916e75fffad6a557">Fru talman! Redan under den förra mandatperioden gjordes ett tillkännagivande från riksdagen, tack vare Miljöpartiet och de fyra borgerliga partierna, om småföretagares trygghetssystem. Sedan dess har frågan dragits i långbänk. Fram till nyligen fanns knappt ett utredningsdirektiv klart från regeringen. Miljöpartiet beklagar att den nuvarande regeringen inte visat större prov på engagemang i fråga om företagares trygghetssystem.</textBlock>
    <textBlock id="i-034a9d24e8b4fab1">Från Miljöpartiets sida anser vi att det finns ett flertal förändringar som skulle kunna ge stor positiv effekt för svenska företagare. Bland annat behöver trösklarna för att inleda företagande sänkas. Därför är småföretagares trygghetssystem av stor vikt. Också företagare behöver trygghet vid sjukdom och arbetslöshet, alltså inte enbart anställda.</textBlock>
    <textBlock id="i-cb7588fb333abfae">Ett bra sätt att göra det enkelt för människor att komma i gång med nya företagsidéer kan vara att underlätta för egenanställning. Egenanställning är en smidig lösning för den som vill marknadsföra sin kompetens utan att starta ett företag. En egenanställning innebär att den enskildes administrativa ansvar, som i dag skrämmer bort många potentiella entreprenörer, minskas till ett minimum. Egenanställning ger därmed en möjlighet för personer att utvecklas successivt som företagare för att sedan efter hand kunna gå vidare och starta ett företag med ett upparbetat nätverk av kunder och leverantörer. Ett problem med egenanställning är reglerna för arbetslöshetsförsäkringen. A-kassornas instruktioner försvårar i dag för personer som blir egenanställda att ha kvar sin trygghet genom att kvarstå i a-kassan.</textBlock>
    <textBlock id="i-9ec9e1c48b3bdb1e">Vi har väckt en motion om detta och har också en reservation, men jag yrkar inte bifall till den utan avstår från det i dagsläget. Däremot yrkar jag bifall till reservation 1 som vi har tillsammans med Socialdemokraterna och Vänsterpartiet gällande regeringens proposition.</textBlock>
    <textBlock id="i-46d84b9dfc66e10a">Anf. 147 TOMAS TOBÉ (m):</textBlock>
    <textBlock id="i-b4287959628d43dd">Fru talman! Låt mig börja med frågan om arbetsmarknadsministerns närvaro i denna kammare. Det är att peka ut fel minister vad gäller dålig närvaro i kammaren. Han har med glädje visat sin närvaro, särskilt för ett flertal av de riksdagsledamöter som är på plats i kammaren i dag. Jag tycker nog att det är en felriktad kritik.</textBlock>
    <textBlock id="i-651ad23954f4a014">Oppositionens företrädare har på ett mycket utförligt sätt förklarat att de inte givit, och inte heller vill ge, sitt godkännande till de reformer som alliansregeringen sjösatt sedan tillträdet. Däremot sades det mycket lite från oppositionen sida om utvecklingen av svensk arbetsmarknad. Det ger undertecknad en möjlighet att beskriva det hela lite utförligare.</textBlock>
    <textBlock id="i-3f1afe5df5aef685">Låt mig inleda med att konstatera att utvecklingen på den svenska arbetsmarknaden är fantastiskt bra. Vi har under 2007 sett antalet sysselsatta nå en rekordnivå. Samtidigt är ökningen i antalet personer som gått från utanförskap till sysselsättning på en historiskt imponerande nivå. Det säger en hel del om den arbetsmarknadspolitik som den nuvarande regeringen står för. Med andra ord tog man chansen att sätta in reformer som förstärkte högkonjunkturen och precis som Konjunkturinstitutet konstaterar också har bidragit till en positiv sysselsättningsutveckling.</textBlock>
    <textBlock id="i-559be55e817ee931">Fru talman! För alliansen är målet full sysselsättning. Det innebär att vi anser att alla som vill och kan arbeta ska ha möjlighet att göra det. Samtidigt handlar det om en inställning. Alla som inte har den möjligheten måste givetvis få den. Allt annat är oacceptabelt. Regeringens insatser på arbetsmarknadsområdet har därför handlat om att lägga fram förslag som sänkt trösklarna in på arbetsmarknaden och förbättrat matchningen. Merparten av de arbetsmarknadspolitiska åtgärderna har prioriterat dem som står allra längst bort från arbetsmarknaden.</textBlock>
    <textBlock id="i-483cfdefa0b27a0e">Resultaten har inte låtit vänta på sig. Den övergripande statistiken är givetvis ganska enkel att lyfta fram som positiv. Men gräver vi lite djupare i denna sysselsättningsökning kan vi bland annat konstatera att utrikes födda står för 31 procent av sysselsättningsutvecklingen. Ungdomarnas andel är 33 procent. Det är en utveckling som inte påminner särskilt mycket om vad den tidigare regeringens arbetsmarknadsminister Hans Karlsson hade att erbjuda.</textBlock>
    <textBlock id="i-73a0b4cc2393f2df">Hans Karlsson var visserligen väldigt duktig på att erbjuda en stor palett av arbetsmarknadspolitiska åtgärder. Men när det gällde att handla och erbjuda viktiga vägar in på arbetsmarknaden för grupper som har svårt att få fotfäste, med andra ord invandrare, ungdomar och många andra, var vägarna väldigt få.</textBlock>
    <textBlock id="i-b17e679c3d1ad4cf">De jobb som nu skapas är till stor majoritet tillsvidareanställningar. De fördelas jämnt mellan män och kvinnor. Det här kan jämföras till exempel med år 2006, då de allra flesta nya jobb var visstidsanställningar. Kvinnor har också tidigare haft svårare än män att få tillsvidareanställningar. Men om detta hörde vi inte särskilt mycket från oppositionen.</textBlock>
    <textBlock id="i-52cee2f644b0196a">Fru talman! Jag tycker också att det tål att påpekas att det under 2007 var 60 000 funktionshindrade som fick jobb. Den utvecklingen är fortsatt god. I april 2008 var det drygt 20 procent färre funktionshindrade registrerade hos Arbetsförmedlingen som arbetslösa än ett år tidigare.</textBlock>
    <textBlock id="i-a54d1f95f36bb0f0">Ett annat intressant mått är att det under förra året anmäldes otroliga 830 000 lediga platser hos Arbetsförmedlingen, vilket är den högsta siffran på flera decennier. Det fanns olyckskorpar som gärna målade upp bilden av att om det inte fanns en lagstadgad skyldighet som tvingade företagen att anmäla platserna till Arbetsförmedlingen skulle inga platser anmälas. Jag vänder mig inte främst till riksdagsledamöterna från oppositionen här i utskottet, utan till andra oppositionspolitiker i kammaren. Det kan vara på plats att påminna om att det inte riktigt blev så.</textBlock>
    <textBlock id="i-abcf7b109c9100cd">Kanske är det på det sättet att ett ökat fokus på matchning var det som gjorde att företagen blev mer intresserade av att använda sig av arbetsförmedling, när man inte via lagen ställde krav på ytterligare regelkrångel för företagen. I år anmäls det visserligen något färre platser än förra året, men det är viktigt att komma ihåg att 2007 var ett rekordår. Glädjande nog kan vi konstatera att vi ligger kvar på väldigt höga nivåer.</textBlock>
    <textBlock id="i-a6e554d4362e5e88">En analys av de senaste månadernas minskning av utanförskapet visar att det på årsbasis skulle innebära mellan 120 000 och 160 000 personer i minskat utanförskap. Det är ungefär en person var fjärde minut. Man kan räkna om det till tre Borlänge, eller för den delen tolv Söderhamn. Det är de siffrorna vi talar om. Det här är en utveckling som vi från alliansregeringen och majoriteten i utskottet tycker är positiv. Detta innebär att det är fler personer som kommer till sin rätt.</textBlock>
    <textBlock id="i-f2b11fa7d6132024">Fru talman! Kostnaderna för det område som behandlas i detta betänkande, nämligen arbetslöshetsförsäkringen, uppgick till 19,4 miljarder under 2007. Det är en minskning med 28 procent jämfört med 2006. Utbetalningarna är nu de lägsta sedan 1992, och de fortsätter att minska. I mars 2008 minskade utbetalningarna med nästan 1 miljard jämfört med samma månad förra året.</textBlock>
    <textBlock id="i-e9c1cbccbf725430">Fru talman! Jag får också erkänna att jag förutom att följa utvecklingen på svensk arbetsmarknad och arbeta med hur den ska utvecklas också noga och med spänning följer hur Socialdemokraterna arbetar med att presentera en alternativ jobbpolitik. Ska det bara handla om att säga nej till de reformer som alliansregeringen lägger fram?</textBlock>
    <textBlock id="i-8c8707c95d117117">I Nya moderaterna vet vi att det var när vi på allvar vågade vända blicken mot oss själva och på allvar vågade utveckla politiken som förslag kom fram som på allvar satte fokus på de samhällsproblem som gäller i dag.</textBlock>
    <textBlock id="i-ff7da5d6eda18b6c">Men vad är det då som Socialdemokraterna vill göra? Vilka större besked är det som har givits? Hittills har det blivit några få. Den stora satsningen ligger på att a-kassan ska höjas. Höginkomsttagare som drabbas av arbetslöshet ska därmed kunna få en högre ersättning, och det ska betalas med en skattechock för dem som arbetar, nämligen låg- och medelinkomsttagare. Det ska med andra ord bli mindre lönsamt att arbeta. Vidare ska antalet arbetsmarknadspolitiska åtgärder tillbaka till de nivåer som gällde när regeringsmakten förlorades.</textBlock>
    <textBlock id="i-d534729ac8b516ee">Sedan har bland annat också det så kallade jobbtoppmötet ägt rum. Här skulle det verkligt nya lanseras. Vad blev det då? Jo, även Socialdemokraterna har nu upptäckt att företagare behöver ett bättre skydd vid arbetslöshet och sjukdom. Det här är ett besked som undertecknad välkomnar. Jag tror också att alliansföreträdare som satt i arbetsmarknadsutskottet under förra mandatperioden välkomnar detta. De försökte vid ett flertal tillfällen övertyga den dåvarande majoriteten om just detta, men fick då ett kallsinnigt nej. Men vi säger välkommen och hoppas på ert stöd när regeringen återkommer, förhoppningsvis under denna mandatperiod.</textBlock>
    <textBlock id="i-c95dbbd28c19f01a">Är det då inte mer av förnyelse? Kommer det inte mer? Jag blir lite osäker. Jag läste nyligen en intervju med Sven-Erik Österberg från arbetsmarknadsutskottet i tidningen Kommunalarbetaren. På en direkt fråga om den nya jobbpolitiken och vad det är för förnyelse svarade han: Egentligen är det inte så mycket nytt i sig. Han sade det ganska rakt ut, och jag blev aningen förvånad. Detta tycker jag är rätt talande för en socialdemokrati som inte hittar tillbaka till en arbetslinje som man en gång stod för men som i dag bärs upp av en alliansregering.</textBlock>
    <textBlock id="i-6bffeca5386517f1">Fru talman! I detta betänkande avhandlas propositionen En effektivare arbetslöshetsförsäkring . I den tas ytterligare ett steg för att stärka försäkringsmässigheten i försäkringen. Den mest centrala förändringen handlar om att den förhöjda finansieringsavgiften ersätts av en arbetslöshetsavgift och att ett ökat inslag av differentiering blir gällande.</textBlock>
    <textBlock id="i-9f2be37e54cb1bf5">Med förslaget kommer kostnader för arbetslöshet att synliggöras på ett tydligare sätt för både a-kassa och den enskilde, vilket givetvis också tydliggör sambandet mellan arbetslöshet och ansvarsfull lönebildning. Det stämmer att a-kassorna inte till fullo följer avtalsområdena, vilket givetvis hade varit önskvärt i just detta sammanhang. Men det är i sig inte ett argument för att inte ha ett ökat inslag av differentiering. Det är ett bättre alternativ. Genom att tydligare koppla avgiften till den faktiska arbetslösheten i a-kassan förstärker vi drivkrafterna att få ned arbetslösheten.</textBlock>
    <textBlock id="i-d87929b45dbeb431">I praktiken innebär detta, ska vi komma ihåg, enligt prognosen att 90 procent av de 3,3 miljoner medlemmarna nu kommer att få en sänkt avgift till arbetslöshetsförsäkringen i och med detta förslag. Det hörde jag ingen från oppositionen påtala. Det är den stora förändringen. Anledningen till detta är förutom differentieringen givetvis också att jobbpolitiken har inneburit en lägre arbetslöshet. Därmed sänks avgifterna.</textBlock>
    <textBlock id="i-a7d16102942b8a25">Samtidigt är det på det sättet att kassorna fortfarande inte får ta ut mer än 300 kronor. Det visar att det finns kvar en dämpningseffekt, även om oppositionen inte anför detta särskilt tydligt.</textBlock>
    <textBlock id="i-158720d74e9a5b69">Om vi lägger till den ursprungliga finansieringsavgiften, den administrativa avgiften, innebär det här enligt prognosen att det blir en förändring från i snitt 319 kronor per månad till ungefär 250 kronor per månad. Vidare skärper vi karensvillkoret från fem till sju dagar och väljer att utvidga definitionen, så att till exempel de som är arbetslösa men erhåller sjukpenning eller rehabiliteringsersättning inte behöver betala arbetslöshetsavgiften.</textBlock>
    <textBlock id="i-ba77b9051d19bd2d">Fru talman! Efter att ha lyssnat på oppositionens företrädare kan man med anledning av ett flertal av de ordval som har gjorts kanske ha skäl att påminna kammaren om att arbetslöshetsförsäkringen i Sverige fortfarande är en av de mest generösa i hela världen. Det kanske inte var riktigt den bilden som framkom i de inläggen.</textBlock>
    <textBlock id="i-13f4dc82b06b11d1">Vidare tycker jag att alliansregeringen i förslaget visar att det finns en tydlig arbetslinje. Vi är fortsatt bestämda att inte gå en väg mot att gömma utanförskap utan vill fortsätta att göra förändringar som på lång sikt kan stärka sysselsättningen.</textBlock>
    <textBlock id="i-2a8c2bffccf67354">Vi har inte ens kommit halvvägs i mandatperioden men kan ändå konstatera att rekordmånga kommer i arbete, arbetslösheten sjunker, matchningen fungerar bättre, sjuktalen minskar och att statens finanser också står sig starka för att vi ska kunna sätta in reformer som vi skulle se en tydligare avmattning av konjunkturen.</textBlock>
    <textBlock id="i-48b3c78e90d74da7">Fru talman! Jag yrkar bifall till utskottets förslag i AU6 och avslag på motionerna.</textBlock>
  </contentBlock>
  <contentBlock page="0" id="i-ab95c3aa20b83e87">
    <textBlock id="i-634cd881acdcca82">I detta anförande instämde Hillevi Engström, Jan Ericson och Anna König Jerlmyr (alla m).</textBlock>
    <textBlock id="i-32d03e73ba67716c">Anf. 148 PATRIK BJÖRCK (s) replik:</textBlock>
    <textBlock id="i-2673657f824910f5">Fru talman! Det är spännande att höra Tomas Tobé. Han hade 12 minuters talartid, och 12 sekunder handlade om propositionen. Det är intressant. Jag kan förstå det. Att sälja någonting som den här propositionen kan inte vara lätt. Troligen är det lättare att sälja konserverad gröt. Jag kan förstå det och kan förstå vad det handlar om.</textBlock>
    <textBlock id="i-781c0eb8f3b6e302">Det var lite spännande med det som sades om arbetsmarknadsministern. Det var inte någon kritik. Jag sade att det var synd att inte arbetsmarknadsministern var här. Jag förstår inte hur man kan uppfatta det som någon sorts kritik. Däremot var arbetsmarknadsministerns tal här. Det som Tomas Tobé läste upp från talarstolen har vi hört många gånger förut, eller hur? Det handlade om Borlänge och allt vad det nu är. På sitt sätt var arbetsmarknadsministern ändå här, och det får vi tacka för.</textBlock>
    <textBlock id="i-216acb094b674feb">Sedan går jag till frågan om arbetsmarknaden. Problemet för regeringen var att det kom mer jobb under vårt sista år än under ert första. Ni bärs in av en fantastisk internationell högkonjunktur. När er politik börjar gälla stramar ni åt och försämrar. Det är den ekonomisk-politiska konsekvensen.</textBlock>
    <textBlock id="i-ec5f47f3c198ad47">Jag går återigen till betänkandet. Vi kan konstatera att de frågor som kommer upp i Finanspolitiska rådets rapport ändå är lite intressanta. Man kan inte beskylla det för att föra fram någon sorts socialdemokratisk propaganda. Det är regeringens egna handgångna forskare som dömer ut hela betänkandet, idén med karensdagar och hela idén med differentierade avgifter.</textBlock>
    <textBlock id="i-fed0fc79ba963cd5">På något sätt skulle det ändå vara spännande att höra Tomas Tobé ge oss en förklaring av hur man kan lägga fram förslag som ens egna forskare dömer ut just på punkterna karensdagar och differentierade avgifter.</textBlock>
    <textBlock id="i-78990eadfd52273d">Anf. 149 TOMAS TOBÉ (m) replik:</textBlock>
    <textBlock id="i-e3696a5c86a8afaf">Fru talman! Det var bra att jag på något sätt kunde se till att arbetsmarknadsministern kunde vara närvarande så att Patrik Björck kände sig nöjd.</textBlock>
    <textBlock id="i-b54131ebf290f7b9">Det är väldigt intressant att Patrik Björck nu lyfter upp Finanspolitiska rådet som att det skulle vara den stora kritikern av regeringens politik. Till att börja med kan jag säga att det säkerligen hade varit bra om vi hade haft det under de tidigare regeringsåren. Då hade vi kanske fått tydligare signaler och tydligare reformer på arbetsmarknadsområdet om inte annat.</textBlock>
    <textBlock id="i-c1a51d77846facf7">Det Patrik Björck missar är tre väldigt vitala saker som kommer från Finanspolitiska rådet. Jag börjar med det som får högsta betyg. Det handlar om ersättningsnivåerna i a-kassan och jobbavdraget. Betyder detta att Patrik Björck nu, eftersom han verkar lyssna mycket på Finanspolitiska rådet, menar att det kommer med en klok synpunkt på detta område?</textBlock>
    <textBlock id="i-11f0b809334ed406">Vi kan ta frågan om a-kassan. Där levererar Finanspolitiska rådet också kritik. Men det var en sak som det var väldigt tydligt med att vi skulle göra framöver när det gällde avgifterna, nämligen en ökad differentiering. Nu får vi en ökad differentiering som innebär att 90 procent får en sänkt avgift till arbetslöshetsförsäkringen. Det tycker jag är bra.</textBlock>
    <textBlock id="i-178315bfae9ba727">Fru talman! Jag skulle vilja fråga Patrik Björck lite grann. Jag tror att både Patrik Björck och jag är medvetna om att vi står inför en ganska kraftig demografisk utmaning i Sverige. Det gäller inte bara i Sverige utan i hela Europa och för den delen västvärlden.</textBlock>
    <textBlock id="i-09a458d67d9fb425">Jag undrar hur han tror att det långsiktigt är bra för sysselsättningen med en politik som gör det mindre lönsamt att arbeta och mer lönsamt att inte arbeta.</textBlock>
    <textBlock id="i-707cea23bf857fe9">Anf. 150 PATRIK BJÖRCK (s) replik:</textBlock>
    <textBlock id="i-bf753f8cd849cb51">Fru talman! Det var ett spännande sätt att svara på två enkla frågor. Jag frågade inte om jobbavdrag eller ersättningsnivå. Vi skulle kunna ha en jätteintressant debatt om det. Jag har inga som helst bekymmer med den debatten. Ni har lika fel på de punkterna.</textBlock>
    <textBlock id="i-23e169c9308d0e32">Nu frågade jag om de olika konstateranden som kom från forskningsrapporten när det gäller det som betänkandet handlade om. Det gäller karensdagarna och avgifterna som era egna forskare dömer ut. Hur motiverar ni karensdagarna? Varför finns de där? Hur motiverar ni avgifterna? Varför finns de där?</textBlock>
    <textBlock id="i-f5dddfb8c83f10d3">Det är vad ni måste kunna svara på. Det är två enkla frågor. Gå nu i polemik med era egna forskare och förklara varför de har fel och varför majoriteten har rätt! Glöm jobbavdraget och ersättningsnivåerna. Vi kommer att ta nya debatter om det. Vi tar andra debatter, och ni kommer att förlora också dem.</textBlock>
    <textBlock id="i-8b2e0cf55b216332">Svara nu på frågan om karensdagarna och avgifterna och förklara varför Forskningspolitiska rådet har fel på just de två punkterna! Det skulle vara väldigt spännande att höra.</textBlock>
    <textBlock id="i-43f3785ef5eef9ea">Jag ska föra upp ytterligare en fråga. Det handlar om detta med sänkt avgift. Jag vet inte vad jag ska säga om det. Det finns ingen medlem i en arbetslöshetskassa som kommer att uppleva att man har en avgift som är sänkt relaterat till den avgift som man är van att betala i det svenska a-kassesystemet.</textBlock>
    <textBlock id="i-4de71baade80c651">Det är ungefär som när ni har straffskattat pensionärerna. Ni har höjt de sociala avgifterna för småföretagarna. Om ni sedan sänker med hälften ett år eller två år efteråt säger ni: Nu har vi sänkt era avgifter. Ja, men jämfört med hur det var från början har ni faktiskt höjt dem.</textBlock>
    <textBlock id="i-d013a6de6981d8a4">Ni kan inte tro att ni ska komma undan ute bland a-kassans medlemmar, bland de miljoner som är medlemmar i a-kassan, och få någon sorts gehör för att ni står för en linje med sänkningar av a-kasseavgiften. Försök gärna, men jag tror att det är en omöjlig politik.</textBlock>
    <textBlock id="i-9e27739107fce741">Svara nu på de två frågorna om karensdagar och avgifterna utifrån den forskningspolitiska rapporten.</textBlock>
    <textBlock id="i-18b720a714424e8a">Anf. 151 TOMAS TOBÉ (m) replik:</textBlock>
    <textBlock id="i-1764617a0dd3ad2b">Fru talman! Det är lite intressant att lyssna på Patrik Björck. Man får en känsla av att han anser att det inte ska vara några avgifter över huvud taget för att vara medlem i en arbetslöshetsförsäkring. Det behöver inte vara några karensdagar över huvud taget. Jag vänder mig lite mot det resonemanget. Jag tror egentligen att även Socialdemokraterna erkänner att det behöver vara ett visst mått av egenfinansiering, särskilt om det ska vara en försäkring.</textBlock>
    <textBlock id="i-47c3a9e1c4bfa07f">Finanspolitiska rådet framför kritik på området som gäller avgifterna. Man får visserligen erkänna att det kom tämligen vältajmat. Men likväl återkommer vi med den förändring som det föreslår på området, det vill säga en ökad differentiering. Det innebär för 90 procent att det blir en lägre avgift till arbetslöshetsförsäkringen. Då tycker jag att det argumentet faller ganska mycket.</textBlock>
    <textBlock id="i-61b13396b3c94b47">I grunden handlar hela diskussionen om arbetslöshetsförsäkringen. Vi är överens om att vi vill ha en bra omställningsförsäkring. Men man måste också erkänna att det påverkar den övriga arbetsmarknadspolitiken. Om vi granskar budgeterna och ser på Socialdemokraternas alternativa jobbpolitik i dagsläget skulle det innebära ungefär 60 000 färre personer i arbete.</textBlock>
    <textBlock id="i-5d2bc85e6e4a1f15">Det kommer också att få en direkt effekt inte bara för de enskilda personer som i stället skulle ha haft ett arbete att gå till. Det får också en effekt på den svenska välfärden. Vi har nämligen insett kopplingen att när fler personer arbetar får vi också råd att satsa på den svenska välfärden.</textBlock>
    <textBlock id="i-cc75d0dc833a1755">Anf. 152 JOSEFIN BRINK (v) replik:</textBlock>
    <textBlock id="i-99b3f62074231d98">Fru talman! Vi kan tydligen debattera och diskutera nästan allting utom just det som regeringen och utskottsmajoriteten föreslår, nämligen att avgifterna till a-kassan ska differentieras utifrån arbetslöshetsnivån och att det ska införas två extra karensdagar.</textBlock>
    <textBlock id="i-82010a82da5b45d5">Det är vad detta handlar om. Tomas Tobé vänder sig ut och in för att undvika att svara på de frågor som ställs om just de förslagen. Jag ska därför försöka att återupprepa några av de frågor som jag har ställt tidigare och som Patrik Björck också har försökt att få svar på.</textBlock>
    <textBlock id="i-f122cca91b56d1bd">Det står i både propositionen och betänkandet att tanken med differentieringen av avgifterna i relation till hur hög arbetslösheten är att man vill påverka lönebildningen. Det är vad som står i betänkandet som majoriteten i utskottet står bakom.</textBlock>
    <textBlock id="i-b0b7c7c52ad141f4">Hur har man tänkt att det ska fungera i praktiken när det ser ut på det sättet att a-kassorna och de fackliga organisationerna inte sammanfaller med varandra? Vem av medlemmarna i Alfakassan är det som ska sänka sin lön?</textBlock>
    <textBlock id="i-878b25fbdf83c575">Hur ska en medlem i Unionens a-kassa som har medlemmar från över hundra olika avtalsområden i en mängd olika branscher och olika yrken med vitt skilda lönenivåer och arbetslöshetsnivåer kunna påverka arbetslöshetsnivån och lönenivån och därmed sin egen avgift till arbetslöshetskassan med det nya systemet?</textBlock>
    <textBlock id="i-a5939843f1ffb27a">Hur ska medlemmarna i Akademikernas a-kassa kunna känna att de har en påverkan på arbetslöshetsnivån om deras a-kasseavgift plötsligt höjs? Kan vi få ett svar om hur det är tänkt att det ska fungera? Motivet är ju att det ska finnas raka rör mellan avgift, arbetslöshet och lönenivåer.</textBlock>
    <textBlock id="i-07802c1fafd5aa33">Anf. 153 TOMAS TOBÉ (m) replik:</textBlock>
    <textBlock id="i-5afaf41f5f0dc60f">Fru talman! Nu var det ju inte jag som tidigare valde att vilja tala om Finanspolitiska rådet och slutsatserna därifrån. Men vi kan kanske nu gå in och ha lite mer sakdebatt kring det betänkande som vi har i dag.</textBlock>
    <textBlock id="i-c82847774fbca100">För oss handlar detta för det första om att vi bättre vill synliggöra att arbetslöshet kostar, både för a-kassor och för den enskilde.</textBlock>
    <textBlock id="i-bed435acd507d851">För det andra handlar det om att stärka försäkringsmässigheten.</textBlock>
    <textBlock id="i-cc0987e8c4ef583f">För det tredje finns det givetvis väldigt många andra faktorer som påverkar när det gäller lönebildning. Det finns ingen som har påstått något annat.</textBlock>
    <textBlock id="i-6449714445d7626a">Men Josefin Brink sade i sitt tal tidigare att det inte finns en koppling mellan arbetslöshet, lönebildning, inflation och så vidare. Man ser inte ens den kopplingen. Då förstår jag att man blir kritisk till en sådan här förändring, där vi tycker att arbetslösheten i den enskilda a-kassan ska få en ökad påverkan.</textBlock>
    <textBlock id="i-b1155978e50e521a">När jag nu har möjligheten tänkte jag passa på att bemöta någonting som Josefin Brink har tagit upp tidigare, inte bara i denna debatt.</textBlock>
    <textBlock id="i-84179bfa1ac06ca7">Den här alliansregeringen påstås driva en politik för att människor ska få lägre löner. Jag skulle vilja fråga Josefin Brink: Har du sett detta på något vis? Har du sett att löneutvecklingen i Sverige har varit negativ? Svar: nej. Vi har en oerhört positiv löneutveckling just nu i Sverige.</textBlock>
    <textBlock id="i-2e6599599a032bd9">Sedan kan jag återgå till det som vi hörde tidigare om att detta skulle ha drabbat pensionärer och så vidare. Just att vi har en positiv löneutveckling har också varit direkt positivt för pensionärerna.</textBlock>
    <textBlock id="i-549dafe745ff0424">Detta är en fråga som jag skulle vilja skicka vidare till Josefin Brink.</textBlock>
    <textBlock id="i-4854986bd4f9b09d">Anf. 154 JOSEFIN BRINK (v) replik:</textBlock>
    <textBlock id="i-3fbf468c48a9d1e3">Fru talman! Vi får väl bara konstatera att Tomas Tobé inte kan förklara därför att det inte går att förklara de här mekanismerna.</textBlock>
    <textBlock id="i-25bb10aafc2575b6">Den enskilde medlemmen i a-kassan som får sin avgift höjd på grund av hög arbetslöshet ska på något sätt kunna påverka den här situationen genom att rusa iväg till ett fackförbund som han eller hon kanske eller kanske inte är med i och säga: Nu jävlar måste vi vara återhållsamma med lönekraven ursäkta att jag svor, fru talman, det var inte meningen därför att nu rakar arbetslöshetsavgiften i höjden.</textBlock>
    <textBlock id="i-5ddf587596023bf0">Det går inte att besvara den frågan därför att det baserar sig på helt felaktiga premisser. Det går inte att förklara.</textBlock>
    <textBlock id="i-ceea334bf5d43751">Jag tycker att det är väldigt spännande att man själv väljer att lyfta upp det här med låglönepolitiken, Tomas Tobé.</textBlock>
    <textBlock id="i-631ee699870be72a">Jag citerade ur regeringens vårbudgetproposition. Är det så att man i utskottsmajoriteten inte läser regeringens egna dokument? Här står det att löneökningarna år 2007 blev oväntat låga jämfört med vad man hade räknat med. Och man radar upp lite olika skäl till att löneutvecklingen faktiskt blev lägre än vad alla hade förväntat sig. Det var ett avtalsrörelseår. En av de saker som Finansdepartementet själv väljer att lyfta fram det är lite väl optimistiskt, tror jag, eftersom mekanismerna inte verkar på så kort sikt är just att reformeringen av arbetslöshetsförsäkringen kan ha en återhållande effekt på lönekraven.</textBlock>
    <textBlock id="i-f024f5cc9c02045a">Det är alltså ett uttalat syfte med reformeringen av arbetslöshetsförsäkringen, som man har genomfört. Eller ska det betraktas som ett misstag? Och så tänker man: Hoppsan! Förändringarna i arbetslöshetsförsäkringen bidrog till att hålla tillbaka löneökningarna. Det hade vi inte tänkt.</textBlock>
    <textBlock id="i-a7468c532a6263f7">I så fall är det ännu mer obegripligt att man nu lägger fram ett förslag där man vill göra en ännu tydligare koppling mellan strukturen på arbetslöshetsförsäkringen och lönebildningen, vilket är exakt vad man gör genom att differentiera avgifterna utefter arbetslöshetsnivå.</textBlock>
    <textBlock id="i-a02e1966606b8a81">Anf. 155 TOMAS TOBÉ (m) replik:</textBlock>
    <textBlock id="i-8a9715ed0d719c97">Fru talman! Det är intressant att lyssna på Josefin Brink. Man får nämligen bilden av att ingenting när det gäller detta med ersättningsnivåer i arbetslöshetsförsäkringen eller avgifter på något sätt skulle ha någon som helst påverkan på arbetsmarknadspolitiken.</textBlock>
    <textBlock id="i-88e29fbea7f28db9">Jag undrar: Föreslår Vänsterpartiet numera att vi ska ha en 100-procentig ersättningsnivå, att vi inte ska ha några avgifter över huvud taget? Vi kanske inte behöver ha några karensvillkor över huvud taget i försäkringen. Så låter det när man lyssnar på argumentationen.</textBlock>
    <textBlock id="i-6f9c631feb8a91d6">Vi gör visserligen en bedömning som skiljer sig kring var nivåerna ska ligga. Förändringarna i arbetslöshetsförsäkringen har genomförts för att vi vill öka skillnaderna mellan att arbeta och att inte arbeta.</textBlock>
    <textBlock id="i-bbec9d736f9009f7">Vidare har det givetvis handlat om att finansiera stora delar av den jobbpolitik som den här regeringen har sjösatt. Vi har valt att rikta stora insatser och sänka trösklarna just när det gäller dem som står allra längst bort från arbetsmarknaden. Det har inneburit att oväntat många, fler än vad till och med alliansregeringen hade förväntat sig, har kommit in på arbetsmarknaden.</textBlock>
    <textBlock id="i-fb3c813d8087b2e7">Det är givetvis det som till viss del avses i det som Josefin Brink tidigare läste upp. Men a-kassan har aldrig handlat om att sänka löner på svensk arbetsmarknad. Hade det varit så hade vi inte sett den löneutveckling som vi ser på svensk arbetsmarknad just nu.</textBlock>
    <textBlock id="i-6a98f10b97385676">Anf. 156 ULF HOLM (mp) replik:</textBlock>
    <textBlock id="i-dd34d4f9c2ff22cb">Fru talman! Tomas Tobé säger att vi har den generösaste a-kassan i världen. Säg det till en arbetslös person som inte har kvalificerat sig tillräckligt, därför att ni har ändrat kvalifikationsreglerna, och som nu kanske är hänvisad till försörjningsstöd! Den personen tycker inte att det är den generösaste a-kassan.</textBlock>
    <textBlock id="i-1d3e93026004000d">Problemet med att göra så stora nedskärningar är naturligtvis att tryggheten för människor försvinner, och det kommer att få kopplingar till lönebildningen.</textBlock>
    <textBlock id="i-0fe0797df7b4636c">Det är det som vi diskuterar här eller som vi försöker diskutera. Jag tycker att Tomas Tobé har slingrat sig tillräckligt många gånger nu. Snälla, kan du inte svara på frågorna som vi har? Hur ser kopplingen ut? Hur ska jag, om jag är med i Alfakassan, kunna påverka den a-kasseavgiften? Hur ska det gå till?</textBlock>
    <textBlock id="i-9ac9cabe18a3f1c1">Det är många olika yrken i Alfakassan. Det finns ingen koppling till facket. Jag kan välja att gå med i Unionen. Där finns det över hundra olika avtalsområden med helt olika yrken. Det kommer kanske en konjunktursvängning inom det område där jag arbetar. Hur ska jag kunna påverka det? Hur ska facket kunna påverka det?</textBlock>
    <textBlock id="i-658605fe70e10706">Då säger du glatt: Ja, men 90 procent får en sänkning med det här förslaget. Ja, just nu är det så. Men vad händer om arbetslösheten ökar väldigt mycket generellt i Sverige? Hur ska man kunna påverka det som enskild eller fackförening? Det är det vi vill ha svar på. Hur ser kopplingen ut däremellan?</textBlock>
    <textBlock id="i-9c3491331e5761c9">Anf. 157 TOMAS TOBÉ (m) replik:</textBlock>
    <textBlock id="i-050362177b987c36">Fru talman! Jag får väl rätta Ulf Holm på en punkt, eller så får jag själv läsa protokollet i efterhand.</textBlock>
    <textBlock id="i-3c4b571b5b8935ec">Jag sade att det var en av de mest generösa arbetslöshetsförsäkringarna i världen. Jag tyckte att det var viktigt att påminna om det. För ibland beskrivs de skillnader i bedömningar som alliansmajoriteten gör och som oppositionen gör som skillnaden mellan himmel och helvete. Jag tycker att det kan vara dags att börja nyansera debatten något, kanske särskilt utifrån den utveckling som vi har sett på svensk arbetsmarknad och som jag tidigare beskrev.</textBlock>
    <textBlock id="i-ace4f25529c507d2">Om alla förändringar som den här regeringen har genomfört vore så misslyckade tror jag inte att vi hade sett exempelvis att 164 000 personer lämnade utanförskap under alliansens första år. Det är inte bara siffror. Det handlar, fru talman, om personer som i dag har möjligheten att gå till ett arbete. Det är oerhört viktigt att komma ihåg.</textBlock>
    <textBlock id="i-2063114092e888d5">När det gäller de svar som oppositionen försöker få från mig kanske man inte är nöjd med dem för att man inte gillar svaren. Jag menar att det handlar om att synliggöra att arbetslöshet kostar, både för a-kassa och för den enskilde. Det handlar om att stärka försäkringsmässigheten i a-kassan.</textBlock>
    <textBlock id="i-a57d1d615c88d1e7">Det här är rätt intressant. När vi hade den första debatten om arbetslöshetsförsäkringen fick vi en oerhörd kritik från oppositionen för att vi inte vågade tala om a-kassan som en försäkring. Vi fick en enorm kritik för detta. Jag har noterat att i den här debatten nämner ingen från oppositionen detta som en försäkring, utan nu är man tillbaka vid att tala om en grundtrygghet.</textBlock>
    <textBlock id="i-be69067dacfbdaf7">Anf. 158 ULF HOLM (mp) replik:</textBlock>
    <textBlock id="i-973e5f31a5167e25">Fru talman! Jag söker fortfarande svaret.</textBlock>
    <textBlock id="i-fb7d0dcfa2735256">Det är ingen nyhet att arbetslöshet kostar. Det är vi alla medvetna om, att det kostar för samhället men framför allt för den enskilde som blir drabbad. Vi är fullt medvetna om att det kostar.</textBlock>
    <textBlock id="i-25ac5fa385f6a095">Men det är inte det som det handlar om i det här betänkandet. I det här betänkandet vill ni göra en koppling mellan hur hög arbetslösheten är inom en viss bransch och avgiften till a-kassan. Då var frågan: Hur ska jag som medlem i till exempel Unionen, där det finns över hundra olika avtal som klumpas ihop till ett, kunna påverka där vid en konjunktursvängning etcetera? Det är ju den kopplingen som är så fruktansvärt oklar i det här förslaget. Det är bara en dålig ursäkt för att man ska kunna försämra.</textBlock>
    <textBlock id="i-b2940fe5c9c92550">Då är det bättre att säga att det bara är en ursäkt för att försämra: Vi vill bara försämra a-kassan. Det hade varit ärligare om ni hade kunnat säga det. Nu försöker ni få in det på en massa ursäkter. Det finns inte någon vetenskaplig grund alls för den koppling som ni försöker berätta om.</textBlock>
    <textBlock id="i-6b6ef26fff901070">Jag sade tidigare i inledningen att jag tycker att det är bra att ni skriver rakt ut att det här förslaget går ut på att facken ska vara ansvarsfulla i löneförhandlingar, det vill säga att man ska gå med på sänkt lön. Jag tycker att ni ska stå för det. Det är en ärlig politik.</textBlock>
    <textBlock id="i-dabed9d690e79f8e">Jag tycker att den är fullständigt felaktig. Jag tycker att det är bättre med den politik som Miljöpartiet har fru talman tycker kanske att jag inte håller med mitt eget parti att vi försöker ha en statlig a-kassa i stället som skulle vara gemensamt finansierad. Då skulle inte sådana ursäkter hålla. Det skulle vara mycket mer solidariskt och bättre och hade inte haft några kopplingar till lönebildning eller till vilka löner man har inom olika branscher. Jag tycker att Tomas Tobé ska vara ärlig och berätta vad det här handlar om.</textBlock>
    <textBlock id="i-a1db3da2d79b2e55">Anf. 159 TOMAS TOBÉ (m) replik:</textBlock>
    <textBlock id="i-1bf79914c4638e7c">Fru talman! Hade den dåvarande regeringen varit lite mer medveten om kostnaden för arbetslösheten kanske vi hade sett något fler reformer på arbetsmarknadsområdet. Så medvetna har nog inte alla varit om att arbetslöshet är ett stort samhällsproblem. Det är ett samhällsproblem som har ökat klyftorna i samhället och som har betytt oerhört mycket negativt för många enskilda personer i Sverige.</textBlock>
    <textBlock id="i-07d90ac125cb6d09">När det gäller det enskilda förslag som vi lägger fram nu med differentieringen är det precis det som Ulf Holm efterlyste, något på begäran från vetenskapligt håll. Det finanspolitiska råd som nu verkar vara populärt bland oppositionen pekar precis på detta.</textBlock>
    <textBlock id="i-9fbf631f6d05be9c">Vi är medvetna om att a-kassorna inte till fullo följer avtalsområdena. Jag sade tidigare i mitt tal att utifrån detta förslag hade det varit önskvärt. Men det är i sig inte ett tillräckligt starkt argument för att inte göra förändringen, att inte få ett ökat inslag av differentiering. Det är bättre.</textBlock>
    <textBlock id="i-0be775a2d6baaf4a">Jag tycker att det blir aningen fånigt, fru talman, när man försöker säga att vi vill försämra. Jag skulle vilja höra de politiker, oavsett de bedömningar de gör, som har en ambition som politiker att vilja försämra. Det finns ingen sådan önskan. Vår önskan handlar om att vi vill bryta ett stort utanförskap som vi tog över vid förra valet. Vi är nu på god väg. Vi ser att de reformer som vi genomför också får den effekt som är att önska. Men jag tror att vi kommer att behöva besluta om fler reformer, under denna mandatperiod och under kommande mandatperioder också. Det tror jag är viktigt att ta med sig.</textBlock>
    <textBlock id="i-fe029d8ae0a03b85">När det gäller det sista uppspelet med en statlig a-kassa tror jag nog att Ulf Holm får börja med att diskutera det med sina oppositionskamrater och se om han kommer ut levande från den diskussionen.</textBlock>
    <textBlock id="i-ad5ce5ca9e43ab6a">Anf. 160 HANS BACKMAN (fp):</textBlock>
    <textBlock id="i-7ef6b05a8088d5ed">Fru talman! Jag ska börja med att yrka bifall till förslaget i betänkandet AU6. Sedan kan jag väl förekomma oppositionen med att säga att det är klart att vi inte vill försämra, inte vi i Folkpartiet, inte något av de andra allianspartierna heller. Vi inledde vårt regerande i en svår situation, som har sagts tidigare, med många i utanförskap, många utan jobb. Hela vår politik är byggd på att bryta den trenden.</textBlock>
    <textBlock id="i-d552f5a0e0329164">Jag ska därför konstatera att det arbete som regeringen inledde hösten 2006 för att minska utanförskapet och få fler människor i arbete har gett resultat. Det går inte att komma ifrån det. Allt fler människor kommer i arbete samtidigt som allt färre är arbetslösa, sjukskrivna eller i arbetsmarknadspolitiska åtgärder.</textBlock>
    <textBlock id="i-aad8bf26c030c17a">Under vårt första år i regeringsställning har 164 000 personer lämnat det utanförskap som arbetslöshet, sjukskrivning och sysselsättningsersättning har inneburit. Av dessa har 13 000 fått nystartsjobb, och en tredjedel av dem är utrikesfödda. Det är att jämföra med Socialdemokraternas sista år vid makten, då bara 1 800 personer lämnade utanförskapet och fick reguljära jobb. Det är de faktiska siffrorna.</textBlock>
    <textBlock id="i-e347dfe61ecf1b01">Förutom de positiva effekter som utvecklingen har haft för de människor som gått från utanförskap till arbete har den också varit mycket gynnsam för samhällsekonomin, inte minst i form av minskade kostnader för just arbetslöshetsförsäkringen som vi debatterar här i dag. De förändringar som nu görs i arbetslöshetsförsäkringen är som tidigare förändringar en del i en större reform som går ut på att stärka arbetslinjen och öka sysselsättningen. Det ska vara mer lönsamt att arbeta. Det ska vara lättare att få jobb. Det ska vara lättare att anställa.</textBlock>
    <textBlock id="i-54ebe2f6b5d9cbfb">När det gäller det nyinrättade Finanspolitiska rådet som har tagits upp här av flera debattörer, bland andra Ulf Holm, vill jag peka på att när de granskade den politik som alliansregeringen bedrivit har de bedömt att just de förändringar som Tomas Tobé nämnde i arbetslöshetsförsäkringen och jobbskatteavdraget varit positiva i arbetet med att öka arbetsutbudet. Det är ett tecken på att vi är på rätt väg även där. Det är svårt att komma ifrån verkligheten, även om en del debattörer gärna verkar vilja det.</textBlock>
    <textBlock id="i-83ed3e5e4f27c763">Jag kan också här nämna att den av regeringen införda jobb- och utvecklingsgarantin leder till arbete. Över 10 000 har fått arbete genom denna garanti. Av dem som hittills har deltagit i garantin har 10 200 fått arbete sedan starten den 2 juli i fjol. Det är ju jätteglädjande att så många har fått jobb genom den garantin. Det är också ett tecken på att Arbetsförmedlingens fokus på dem som står längst från arbetsmarknaden har en positiv effekt.</textBlock>
    <textBlock id="i-35816307fedd471d">Det är jätteviktigt. Det är en sak som vi alla politiker här i kammaren har jobbat för. Det har handlat om att hitta lösningar för att nå dem som är långt ifrån. Vi har även här kommit en bit på väg. Vi har långt kvar, men vi har kommit en bit på väg.</textBlock>
    <textBlock id="i-f96b61a62dfbaf12">Fru talman! Tidigare har systemet fungerat så när det gäller arbetslöshetsförsäkringen att varken arbetsgivare eller löntagarkollektivet har behövt bära den direkta kostnaden om arbetslösheten ökar. Det motverkar förstås incitamenten för såväl arbetstagare som arbetsgivare att underlätta för arbetslösa att snabbt återgå till arbete.</textBlock>
    <textBlock id="i-d81a2337d9300526">Det är därför vi i allianspartierna tycker att de förändringar som gjorts för att arbetslöshetsförsäkringen ska bli mer försäkringsmässig är bra. Det är viktigt att kostnaden för arbetslösheten blir tydligare och synligare. Det görs nu bland annat genom att man ökar egenfinansieringen och differentieringen av avgiften mellan kassorna.</textBlock>
    <textBlock id="i-e7def104785c32cc">Oppositionen uttalar i sin motion att arbetslöshetsförsäkringen ska ge möjlighet för den enskilde att finna ett nytt arbete men även när så är nödvändigt byta bransch, yrke eller bostadsort för att bryta arbetslöshet och att försäkringen också ska medverka till att arbetsmarknaden fungerar effektivt och smidigt. Jag kan bara instämma i den beskrivningen. Jag vill betona att det är för att uppnå just detta som förändringarna vi har genomfört och genomför i arbetslöshetsförsäkringen är nödvändiga.</textBlock>
    <textBlock id="i-1f951cbf9c51636b">Försäkringen ska vara just en omställningsförsäkring. Som den tidigare har varit utformad har den tenderat, tyvärr, att fungera mer som ett allmänt försörjningsstöd än som ett ekonomiskt stöd under en omställningsfas.</textBlock>
    <textBlock id="i-cb0fe3d09f08127f">Också jag vill säga att den svenska arbetslöshetsförsäkringen även efter de förändringar regeringen har gjort är en av världens mest generösa. Det är svårt att tro det när man hör Patrik Björck bland andra tala, men så är det.</textBlock>
    <textBlock id="i-75436e1834932aa1">Fru talman! Vi i allianspartierna konstaterar att den förhöjda finansieringsavgiften har skapat drivkrafter för att minska den utbetalda arbetslöshetsersättningen, eftersom den nya avgiften tydligare kopplar försäkringens avgifter till utbetald arbetslöshetsersättning i respektive arbetslöshetskassa. Så stärks dessa drivkrafter, och försäkringsmässigheten ökar.</textBlock>
    <textBlock id="i-5ca5a0edc7aeeaba">Sambanden blir tydligare mellan en ansvarsfull lönebildning och en lägre arbetslöshet med lägre utgifter för arbetslöshetsförsäkringen. Jag vill också framhålla att regeringens prognos innebär att de flesta medlemmar, drygt 90 procent, kommer att få sänkta avgifter när arbetslöshetsavgiften införs.</textBlock>
    <textBlock id="i-b4feda883db6aca1">Det är en konsekvens bland annat av att arbetslösheten minskat. Under första halvan av 2007 var medlemsavgiften för kollektivt anslutna icke arbetslösa medlemmar i genomsnitt 319 kronor per månad. Under förutsättning att de övriga delarna av medlemsavgifterna är oförändrade kommer den totala avgiften efter juli 2008 att bli i genomsnitt 250 kronor per månad för samma grupp medlemmar.</textBlock>
    <textBlock id="i-f62a56c4ce9b9517">Jag kan i det sammanhanget referera till det brev jag själv som Sekomedlem den 15 maj i år fick av Sekos ordförande Janne Rudén och Sekos kassaföreståndare Melker Ödebrink.</textBlock>
    <textBlock id="i-3360998ba108506b">I det stod bland annat att Seko, alltså bland annat brevbärarnas a-kassa, sänker a-kasseavgiften. Det står att det är glädjande att Seko nu har möjlighet att sänka avgiften från 340 kronor till 193 kronor i månaden en sänkning med 147 kronor.</textBlock>
    <textBlock id="i-2430f73a6c0dd51f">I brevet konstaterar Rudén och Ödebrink att orsaken till sänkningen är att arbetslösheten inom Sekos verksamhetsområde har sjunkit kraftigt de senaste 18 månaderna. Därmed har de utbetalda ersättningarna från Sekos a-kassa minskat med en tredjedel jämfört med 2007 års nivå. Med de nya reglerna minskar därmed också Sekos kostnader till staten.</textBlock>
    <textBlock id="i-05ed601369b517c7">Det här är väldigt bra, tycker jag. Jag tror att många av mina vänner i Seko som arbetar inom Sekos områden känner av den här minskningen och tycker att den är väldigt bra.</textBlock>
    <textBlock id="i-30c789f1bdf576bf">Jag vill ändå som en kommentar till Patrik Björcks, Josefin Brinks, och Ulf Holms anföranden påminna om hur det var förut. Det är så lätt att glömma det. Det är så lätt att titta enbart på nuläget, men man måste alltid ha historien med sig när man tittar på orsak och verkan. Faktum är att den politik som bedrevs innan vi tog över makten jagade många människor i förtidspension med 64 procent av sin gamla lön i ersättning. Många av dessa var unga människor som inget hellre ville än att få ett jobb. Men i brist på åtgärder som ledde till arbete valde den gamla s-regeringen att förbättra den synliga statistiken och skicka in många människor i osynlighet, många unga människor dessutom.</textBlock>
    <textBlock id="i-7bebc05fb9f5fa41">Jag skulle vilja säga: Låt oss aldrig få tillbaka den politiken! Låt oss i stället få fortsätta på den inslagna vägen, där fler får jobb och fler slipper hamna i utanförskap.</textBlock>
  </contentBlock>
  <contentBlock page="0" id="i-d4c9862ea376a619">
    <textBlock id="i-494d91d6731780bd">I detta anförande instämde Tina Acketoft och Eva Flyborg (båda fp) samt Hillevi Engström, Anna König Jerlmyr och Tomas Tobé (alla m).</textBlock>
    <textBlock id="i-048328641062daaa">Anf. 161 PATRIK BJÖRCK (s) replik:</textBlock>
    <textBlock id="i-201d43cd0110580e">Herr talman! Bara en liten kommentar om det här med världens mest generösa a-kassa: Det är ju den vi försöker försvara! Den har tjänat oss väl och också haft en del i att Sverige har varit ett av de bästa länderna att växa upp i. Våra trygghetssystem och vår välfärd, där a-kassan finns med, har naturligtvis spelat en viktig roll i detta. Det är därför vi kämpar så hårt för att hindra er från att riva ned och förstöra den.</textBlock>
    <textBlock id="i-96f2799440cbe354">Jag ska försöka en sista gång och se om vi kan få ett svar på det som detta betänkande handlar om. Eftersom Tomas Tobé inte ville svara på frågorna i det förra replikskiftet kan ju Hans Backman göra ett försök nu.</textBlock>
    <textBlock id="i-aa60bf7c0d6c2c6f">Vi är väldigt förtjusta. Finanspolitiska rådet är populärt. Jag vet inte hur populärt det är. Det är bara det att när det gäller de punkter som detta betänkande handlar om bekräftar rådet vad vi har sagt hela tiden. Det är klart att det är intressant att se att era forskare bekräftar den kritik vi har haft.</textBlock>
    <textBlock id="i-c97b63e33a26fa20">Så här står det i rådets rapport: Detta avsnitt analyserar effekten av både genomförda och aviserade reformer inom arbetslöshetsförsäkringen.</textBlock>
    <textBlock id="i-3fe93332e3b9114a">Man gör alltså en genomgång av just det vi diskuterar i dag, och sedan kommenterar man detta och säger när det gäller karensdagarna: Motivet för ytterligare två karensdagar är mindre klart. Det finns ingen forskning som visar hur stort det optimala antalet karensdagar är. Fem kan ha varit optimalt.</textBlock>
    <textBlock id="i-96fc4b26bf20db83">När det gäller lönebildningen säger man: Enligt vår bedömning är länken ganska svag, eftersom a-kassor och förhandlingsområden bara delvis motsvarar varandra. Följaktligen bör man vänta sig ett ganska svagt samband mellan a-kassans finansiering och lönebildningen.</textBlock>
    <textBlock id="i-e2a3066cc076ea90">Det finns alltså inga studier som visar att det här hänger ihop! Varför lägger ni fram ett betänkande som bryter mot all forskning på området? Kan Hans Backman svara på det?</textBlock>
    <textBlock id="i-c7cd9618f9bb7360">Anf. 162 HANS BACKMAN (fp) replik:</textBlock>
    <textBlock id="i-0933dae606d3f2e0">Herr talman! Om jag börjar med a-kassan sade jag, precis som Tomas Tobé, att det var en av världens mest generösa. Jag har absolut inget emot det, och det kommer den förstås att fortsätta vara, för de förändringar vi gör är inte så stora att detta skulle förändras.</textBlock>
    <textBlock id="i-51ae6e2fcd4b7e62">När det gäller själva karensdagarna är det alltid svårt att sätta en exakt gräns, men incitament har visat sig ha positiv effekt på takten när det gäller att söka arbete.</textBlock>
    <textBlock id="i-ff4b456124546875">Om man tittar på vårt facit och jämför med den gamla socialdemokratiska regeringen tycks det hittills som att våra åtgärder och våra bedömningar har varit mer rätt i ambitionen för att få fler i arbete, och därför får vi väl se om även denna åtgärd har effekt. Jag hoppas och tror det. Vi får väl återkomma sedan när vi har sett effekterna.</textBlock>
    <textBlock id="i-90173933ab9d0111">Anf. 163 ULF HOLM (mp) replik:</textBlock>
    <textBlock id="i-62bacfdc89e3317c">Herr talman! Givetvis tycker alla partier och alla människor att det är bra med en låg arbetslöshet. Men alla saker kan man inte påverka. Det borde borgerligheten ha lärt sig efter förra gången man satt i regeringsställning. Då blev väldigt många arbetslösa, och det var kanske inte så bra.</textBlock>
    <textBlock id="i-977fd263654aedc3">Det finns nämligen ett antal punkter som påverkar arbetslösheten i Sverige. Några kan man påverka, men väldigt många kan vi inte påverka särskilt starkt. Det är strukturomvandlingar. Det är oljepriser. Det är teknikomvandling. Det är utflyttning av företag, och det är företag som flyttar hit. Jag förstår fortfarande inte hur denna koppling ska kunna ske, hur man ska kunna påverka detta.</textBlock>
    <textBlock id="i-28011e5bbc95f8da">Hans Backman säger att vi måste ha en ansvarsfull lönebildning. Vad det betyder på ren svenska är ju sänkt lön inom de grupper som har hög arbetslöshet. Det vill säga, en grupp som redan är drabbad av en strukturförändring av något slag ska sänka sin lön.</textBlock>
    <textBlock id="i-b83312451937b73f">Jag hoppas att Hans Backman kan bekräfta att det är detta som menas. Det är sänkta löner för de grupper som har högre arbetslöshet. De ska känna vad en hög arbetslöshet kostar just den gruppen.</textBlock>
    <textBlock id="i-7eeb8f91444c83a1">Den andra frågan är: Hur ska man kunna påverka detta? Vi har i flera replikskiften tidigare i den här debatten försökt tydliggöra att till exempel i unionen, med över hundra olika avtalsområden med flera olika yrken och branscher, är det väldigt svårt att se kopplingen, eftersom det är så många olika grupper samlade. Ser inte Hans Backman denna problematik?</textBlock>
    <textBlock id="i-480f0732d711aba5">Anf. 164 HANS BACKMAN (fp) replik:</textBlock>
    <textBlock id="i-77cc2b278ec51012">Herr talman! När det gäller kopplingen vill jag säga att det är bättre att göra som vi gör än att inte göra någonting alls, som den förra regeringen hade en tendens att göra.</textBlock>
    <textBlock id="i-e5783d843982d86c">Även här säger faktiskt Finanspolitiska rådet att det vi gör är rätt enligt deras sätt att se: Man ska öppna a-kassan för konkurrens, och differentiering ska ske utifrån den enskilda personens risk för arbetslöshet. Det är liksom en poäng i det för att uppnå det vi vill, bland annat en ansvarsfull lönebildning. Det innebär inte alls att vi vill sänka löner!</textBlock>
    <textBlock id="i-d1cd11e2d257f4c7">Jag säger som Ulf Holm jag tror på Folkpartiets politik, det är inte så konstigt men meningen med det här för vår del är att en ansvarsfull lönebildning ju är en vinst även för löntagaren. Om man höjer lönerna för mycket, vem drabbar det? Jo, löntagaren i arbetslöshet. Det är det vi vill motverka. Vi vill ha ett samhälle som är så starkt att man även i en konjunkturnedgång kan behålla möjligheterna för så många som möjligt att ha ett arbete.</textBlock>
    <textBlock id="i-834fc42549588aaa">Vi i Sverige är kända för att ha en ekonomi som är extremt konjunkturberoende, och vi arbetar för att komma ifrån detta.</textBlock>
    <textBlock id="i-c380b720a2640207">Anf. 165 ULF HOLM (mp) replik:</textBlock>
    <textBlock id="i-f62e25b91930c919">Herr talman! Lönebildning har aldrig varit en statlig angelägenhet. Vi har inte behövt diskutera detta här i riksdagen tidigare, därför att vi har en svensk modell där fack och arbetsgivare till fullo har tagit ansvar för denna politik. Är inte Hans Backman nöjd med det? Är detta ännu en attack på den svenska modellen? Räcker det inte med EG-domstolen?</textBlock>
    <textBlock id="i-2e7b8ca0fd89b619">Nu kommer ni också med en ny attack genom att säga att lönebildningen inte har fungerat tillräckligt bra. Jag trodde vi var ganska överens om att fack och arbetsgivare sköter dessa frågor bäst och hittills, historiskt sett, har tagit det ansvar som har varit nödvändigt. Delar inte Hans Backman den uppfattningen?</textBlock>
    <textBlock id="i-0336387be879c929">Så får vi höra att vi måste ha en tydligare differentiering. Vårt motargument är att det i dag inte finns några tydliga grupper inom a-kassorna, eftersom olika yrken och branscher blandas ihop. Betyder detta att det kommer att komma ett lagförslag som delar upp branscherna så att varje bransch ska ha sin fackförening? Annars kan man inte få den differentiering där man ser det solklara i att just denna bransch som har fått hög arbetslöshet ska betala mer. Om ni vill ha en riktigt solklar koppling borde det vara följden av detta.</textBlock>
    <textBlock id="i-907c21139607232a">Som det ser ut nu på svensk arbetsmarknad, med de a-kassor vi har, med de fackförbund vi har, finns det ingen solklar koppling mellan bransch med hög arbetslöshet och vilken a-kassa man tillhör och vilket fackförbund som ansvarar för lönebildningen gentemot arbetsgivarna. Det finns inga sådana solklara kopplingar. Vad är det för lagförslag som kommer härnäst?</textBlock>
    <textBlock id="i-836c5dd71df2a5a7">Anf. 166 HANS BACKMAN (fp) replik:</textBlock>
    <textBlock id="i-85b70d6497d44da3">Herr talman! Något lagförslag om branschvisa indelningar finns inte.</textBlock>
    <textBlock id="i-81dfaf13bcd361a1">När det gäller differentieringen vill jag hänvisa till Finanspolitiska rådet. De har bedömt att kopplingen mellan avgiften och kraven i löneförhandlingarna inte är så stark att önskad effekt uppnås. Den viktiga förändringen är då att öppna a-kassan för konkurrens och att differentiering ska ske utifrån den enskilda personens risk för arbetslöshet. Det är inte bara vi i allianspartierna och regeringen som tror att det här är en bättre väg att gå än den vi har gått tidigare.</textBlock>
    <textBlock id="i-fc2578bf4b34c4e2">Jag får väl säga att när det gäller parternas rätt att förhandla löner är vi självklart för det. Det har vi sagt i den här kammaren så många gånger att alla borde ha förstått att vi är helt inne på och helt för att parterna ska ha uppgiften att sköta löneförhandlingarna.</textBlock>
    <textBlock id="i-0c0a084823802b9e">Däremot tycker jag att det är rimligt att man har en klar belysning av vad olika saker kostar. Och arbetslöshet kostar, både för den enskilda personen och för samhället. Som jag tidigare sade är målet att vi ska ha ett bra samhälle som är så starkt att man klarar av även en lägre konjunktur och ändå kan behålla så många som möjligt i arbete. Det är ju det som jag tror är den positiva effekten av det här. Men självklart ska parterna ha ansvaret för löneförhandlingarna.</textBlock>
    <textBlock id="i-abe45d07ab30fb80">Anf. 167 LENNART SACRÉDEUS (kd):</textBlock>
    <textBlock id="i-a6d5414ac52dd4c5">Herr talman! Jag ber att å Kristdemokraternas vägnar få yrka bifall till förslagen i det föreliggande betänkandet.</textBlock>
    <textBlock id="i-d991f9d0e18fcdbb">Ett generöst a-kassesystem som gör att människor som av olika skäl blir arbetslösa inte ska behöva lämna hus och hem är viktigt. Sverige har ett av världens mest generösa a-kassesystem. Oavsett om man som löntagare är medlem i en a-kassa eller inte får man ersättning vid arbetslöshet, om än i olika utsträckning.</textBlock>
    <textBlock id="i-dd1d67890d8f224d">A-kassesystemet ska dock inte bara vara generöst. A-kassesystemet ska också bidra till en väl fungerande lönebildning. Det ska innehålla starka drivkrafter att snabbt återgå till arbete. A-kassan ska vara en omställningsförsäkring från ett jobb till ett annat och inte vara ett permanent försörjningsstöd.</textBlock>
    <textBlock id="i-724f586bff0c3d5f">Jag utgår från att vi har en enighet här i kammaren om att det inte ska vara ett permanent försörjningsstöd. Om det är något parti som tycker att det ska vara det kan det vara viktigt att detta markeras.</textBlock>
    <textBlock id="i-5d08b40bfd6f35d0">Herr talman! Jag tänkte gå in lite på vad oppositionen har sagt i sin kritik. Jag vill säga till er från Socialdemokraterna, Vänsterpartiet och Miljöpartiet att det är viktigt med det engagemang som ni visar i den här frågan. Det här är en viktig fråga för er, men det är det också för oss. Vi har olika modeller och vägar till vad vi tror blir bäst för vårt land och för den enskilde.</textBlock>
    <textBlock id="i-efc7eb6a7e5304ee">En första punkt som framförs i kritiken är att en mindre generös a-kassa leder till en sämre strukturomvandling och minskad rörlighet. Man hänvisar till OECD på denna punkt.</textBlock>
    <textBlock id="i-58673ef3fe601494">Då är det viktigt att betona att Sverige fortsatt har en generös a-kassa, en av de mest generösa i världen, även om vissa neddragningar har gjorts. Om inget samband mellan a-kassenivå och arbetslöshet finns borde a-kassan kunna vara hundra procent. Men inte ens oppositionen föreslår detta. Då är min fråga: Varför kan inte a-kassan ligga på hundra procent? Vad har oppositionen emot en sådan nivå, som i så fall skulle vara den optimala?</textBlock>
    <textBlock id="i-c505b71b2ee80ba4">Att en lägre a-kassa skulle minska rörligheten menar vi kristdemokrater är tveksamt. Däremot kan en lägre a-kassa möjligtvis göra att arbetslösa tar jobb som de med en generösare a-kassa inte skulle ha gjort. Det är dock att föredra eftersom jobb är bättre än arbetslöshet.</textBlock>
    <textBlock id="i-77808ce91780334b">En andra punkt som oppositionen för fram och kritiserar är att avgifterna mellan olika kassor differentieras, vilket ni i oppositionen menar leder till ökade löneklyftor och försvagade fackföreningar.</textBlock>
    <textBlock id="i-b80334519d742428">En differentierad avgift införs för att få en bättre fungerande lönebildning. Det är en av de viktigaste förutsättningarna för att hålla nere arbetslösheten. Vi kristdemokrater och övriga allianspartier tror också, liksom oppositionen, att kollektivavtalen mellan starka parter är viktiga för en väl fungerande lönebildning.</textBlock>
    <textBlock id="i-fc5c1bb97a97519e">Med de här förändringarna tror vi att lönebildningen kan fungera än bättre. Jag förstår utgångspunkterna i den kritik som oppositionen riktar, att arbetsmarknadens parter sköter detta bra som det är nu. I grund och botten är det så. Men vi har inte den uppfattningen i alliansen att avtalsförhandlingarna skulle försvagas och att parterna skulle ta ett mindre samhällsansvar med de förändringar som vi föreslår här, snarast tvärtom.</textBlock>
    <textBlock id="i-1accb0e57afe8ec0">Stiger arbetslösheten blir det kännbart i form av högre a-kasseavgifter. Det ökar pressen på ansvarstagande i lönebildningen. Tar inte parterna ansvar för arbetslösheten drabbar det inte bara dem som står utan jobb utan även dem som betalar a-kassa. Därför menar vi att reformen är bra. Med oppositionens politik blir det de arbetslösa som får ta hela bördan vid ökad arbetslöshet. Med alliansen får alla ta ett ansar, och det anser vi vara mer rättvist.</textBlock>
    <textBlock id="i-f737c6d9049e8d8d">Det tredje som oppositionen framför är att a-kassan höjs vid tid av lågkonjunktur och arbetslöshet och sänks vid högkonjunktur, vilket skulle driva på hög- respektive lågkonjunktur och förstärka de olika cyklerna.</textBlock>
    <textBlock id="i-ba76fecd04ef6558">En synpunkt och ett svar på detta skulle vara att a-kasseavgiften kommer att bidra väldigt lite till smörjningen alternativt inbromsningen av svensk ekonomi. Behöver ekonomin smörjas, herr talman, och då talar jag inte om bestickning eller mutor utan menar vitaliseras, kan eventuellt höjda a-kasseavgifter faktiskt kompenseras med lägre skatter. Det är ett tips till Socialdemokraterna, Vänsterpartiet och Miljöpartiet: Man kan sänka skatterna för att det ska bli mer i plånboken så att vanliga löntagare kan konsumera mer och klara sin försörjning. Man kan också tänka sig att man vid en lägre avgift under en högkonjunktur kan bromsa in ekonomin med en stramare finanspolitik, om det finns behov av detta.</textBlock>
    <textBlock id="i-a97678f0114b9530">För det fjärde har oppositionen framfört att antalet karensdagar utökas från fem till sju och att detta är något som man inte stöder.</textBlock>
    <textBlock id="i-72c1f1a73ad08830">Jag kan förstå synpunkterna och kritiken. Frågan är varför just antalet fem karensdagar är det optimala, varför inte ett förslag om att sänka till fyra? Vad är det som säger att just fem är det antal karensdagar som präglas av rättvisa, modernitet och arbetarvänlighet?</textBlock>
    <textBlock id="i-e3bfaa80b9c756ba">Vi föreslår en försämring på denna punkt. Det är en finansieringspunkt, och vi är medvetna om detta. Men vad är rättvisan i just fem karensdagar?</textBlock>
    <textBlock id="i-56327453dd791047">Herr talman! Jag tänkte rikta några frågor, även om vi kristdemokrater med Moderaterna, Centerpartiet och Folkpartiet tillhör majoriteten. Kommer ni i oppositionen att återställa a-kassan i det skick som den var före valet 2006 vid ett eventuellt regeringsskifte 2010? Om inte alla delar ska återställas, vilka ska ni i så fall låta vara kvar och varför?</textBlock>
    <textBlock id="i-513a546f9f00a1b6">Socialdemokraterna erkänner själva att ni har gett vaga besked och inga direkta löften. Mona Sahlin har sagt att en majoritet av löntagarna ska ha 80 procent i a-kassa, men vad säger det egentligen om nedtrappningen, och hur stor är denna majoritet? Jag har sett en siffra på att 80 procent av löntagarna ska ha 80 procent i a-kassa. Vad händer med de övriga 20 procenten?</textBlock>
    <textBlock id="i-540fa3a01278b18b">En annan fråga är om vänsterkartellen har en samstämmig syn på a-kassesystemets utformning. Oppositionen spretar åt olika håll, och det har ni all rätt i världen att göra. Det har vi gjort i alliansen när vi har varit oppositionspartier i olika skeden. Vi har inte alltid varit samstämmiga. Men Vänstern vill ha en 90-procentig a-kassa. Miljöpartiet har klokskapen att föreslå en statlig a-kassa som är skattefinansierad och därmed omfattar alla med samma ersättningsnivåer. Den norska modellen, kan man kanske säga. Socialdemokraterna har ingen tydlig linje. Vad kommer att gälla vid ett eventuellt regeringsskifte?</textBlock>
    <textBlock id="i-a3a4e69466183d1c">En grundläggande fråga till oppositionen är också följande. Varför återställdes aldrig a-kassan till 90 procent under den förra regeringsperioden på tolv år som ni hade, trots era tidigare löften och att det fanns ett reformutrymme?</textBlock>
    <textBlock id="i-410278e6113d19ef">Det som skedde 1996 var att a-kassan sänktes till 75 procent. Jag säger uppriktigt att jag vet att ni har ett enormt engagemang i frågan, men det finns också de ute i landet som minns när ni 1996 sänkte a-kassan till 75 procent. Varför kan ni inte göra det igen? Vad är det som säger att inte oppositionen med Socialdemokraterna i spetsen går in för att vid ett nytt konjunkturläge dra ned på detta? Det heter hela tiden att ni gör det på ett ansvarsfullt sätt, men när vi från alliansens sida gör det vill vi per definition skada löntagarna.</textBlock>
  </contentBlock>
  <contentBlock page="0" id="i-92c2604d6421ff11">
    <textBlock id="i-33c2a8aa20bb0307">I detta anförande instämde Elisabeth Svantesson (m).</textBlock>
    <textBlock id="i-1fdd846170120391">Anf. 168 JOSEFIN BRINK (v) replik:</textBlock>
    <textBlock id="i-3203dd1f2fcf88dc">Herr talman! Att samstämmigheten mellan kassor och avtalsområden inte riktigt finns och att ingen riktigt kan förklara hur det ska fungera har vi redan klargjort här. Jag skulle vilja ställa frågor till Lennart Sacrédeus om det som ändå är syftet med detta och som kommer att ge de direkta konsekvenserna av de differentierade avgifterna. De kassor som har många arbetslösa medlemmar kommer att få högre avgifter.</textBlock>
    <textBlock id="i-ae859672a4d1918e">Jag skulle vilja exemplifiera med Hotell- och Restaurangfacket, där jag själv har varit medlem en gång. De har de lägsta lönerna på hela den svenska arbetsmarknaden redan i dag. I fackets största kollektivavtal tillsammans med hotell- och restaurangägarna är den genomsnittliga arbetstiden 52 procent. Det är alltså en oerhört hög deltidsarbetslöshet. Visstidsanställningar är nästan lika vanliga som fasta anställningar bland Hotell- och Restaurangfackets medlemmar. Man organiserar många kvinnor och invandrare.</textBlock>
    <textBlock id="i-169b1a42f16493d1">Det är dessa personer som med det nya avgiftssystemet dels ska straffas med högre avgifter till a-kassan, dels pressas att ytterligare sänka sina redan låga löner och dels få två extra karensdagar mellan visstidsanställningarna. De är legio i branschen. De visstidsanställda tillhör dem som verkligen inte kan påverka dessa upprepade korta arbetslöshetsperioder.</textBlock>
    <textBlock id="i-d1d4f7539e71dc04">Jag undrar hur Lennart Sacrédeus kan motivera att det är just den gruppen av personer som faktiskt ska betala mer om arbetslösheten stiger. Ligger det ändå inte något i det som den före detta partiledaren i Kristdemokraterna sade, Alf Svensson, nämligen att det är något hjärtlöst med denna politik?</textBlock>
    <textBlock id="i-0b4c713951ca2fc6">Anf. 169 LENNART SACRÉDEUS (kd) replik:</textBlock>
    <textBlock id="i-b518ae723dc82945">Herr talman! Jag tackar Josefin Brink för frågan och engagemanget.</textBlock>
    <textBlock id="i-3f2aef3ffca75999">Alf Svensson har uttalat sig om att politiken skulle vara hjärtlös. Jag har stor respekt för vår partiledare under 31 år, men mig veterligen har han inte tryckt på några röda knappar i denna kammare när vi har röstat om a-kassa eller arbetsmarknadspolitik. Jag förväntar mig inte heller att Alf Svensson kommer att trycka på röda knappar.</textBlock>
    <textBlock id="i-86645fcdfe42ae2b">De exempel som Josefin Brink lyfter fram om Hotell- och Restaurangfacket är konkreta och värdefulla. Du talar utifrån egen personlig erfarenhet. Jag tycker att detta visar på ett par saker. Arbetsvillkor med en genomsnittlig arbetstid på 52 procent är en oacceptabel situation för löntagarna. Där har Hotell- och Restaurangfacket en enorm facklig uppgift att verka för inte bara ökad arbetstid utan definitivt många fler heltider. Det är en fråga som ligger vid sidan av lagstiftningen här. Det har betonats från alla partier att vi inte ska styra, men jag önskar fackföreningen lycka till i kampen. Det är en orimlighet att ha så korta arbetstider om man ska försörja hem och familj.</textBlock>
    <textBlock id="i-128911a17a14c7e5">Sedan nämndes de tre punkterna, nämligen högre avgifter i a-kassan, låga lönelyft och två extra karensdagar. Detta är inte en politik som är särskilt riktad mot hotell- och restauranganställda. Det är inget som säger att den branschen långsiktigt skulle behöva vara mindre lönsam än i dag. Det kanske är så utan att jag ska peka finger mot arbetsgivare att mer skulle kunna göras från arbetsgivarnas sida. Jag förutsätter att jag inte blir citerad på den punkten som en inblandning i den kommande lönerörelsen.</textBlock>
    <textBlock id="i-799daa115047bc62">Anf. 170 JOSEFIN BRINK (v) replik:</textBlock>
    <textBlock id="i-ae1dc849fe9c7efe">Herr talman! I princip är reformen inte direkt riktad mot Hotell- och Restaurangfackets medlemmar eller mot medlemmarna i fiskarnas, musikernas eller några av de andra kassornas medlemmar som faktiskt kommer att drabbas av högre avgifter. Men i praktiken är det dessa personer som kommer att få betala en högre avgift. I praktiken är det dessa personer, som det uttrycks i majoritetens förslag till beslut, som ska pressas att hålla tillbaka sina lönekrav.</textBlock>
    <textBlock id="i-77e6547f266f3ddc">Man får väl stå upp och erkänna detta: Ja, det är hög arbetslöshet bland hotell- och restauranganställda. Det är korta arbetstider och många visstidsanställningar. Ändå tycker man att denna bransch har för bra arbetsvillkor. Det måste vara det man menar. Om man menar att det finns ett samband mellan lönenivån i branschen och det faktum att det är hög arbetslöshet och korta arbetstider så att a-kassan utnyttjas i hög grad, menar man att lönerna ändå är för höga. Jag kan inte förstå hur man kan tycka så. Jag kan inte förstå hur man kan lägga fram ett förslag som går ut på att de som är sämst avlönade och har bland de absolut sämsta arbetsvillkoren på hela arbetsmarknaden ska pressas att ytterligare sänka sina löneanspråk.</textBlock>
    <textBlock id="i-bcc512e6d50e8a0d">Anf. 171 LENNART SACRÉDEUS (kd) replik:</textBlock>
    <textBlock id="i-8edf7f358cd82e2a">Herr talman! Jag vill tacka Josefin Brink för även det andra inlägget.</textBlock>
    <textBlock id="i-cbbe7c8eff5a6bef">Det här kanske leder till ett alltför filosofiskt inlägg jag ska inte säga att jag är filosofisk från min sida om lönebildningen.</textBlock>
    <textBlock id="i-52141f00067784b3">Jag är lärare i botten. Jag är en enkel knegare, gymnasielärare, i Dalarna, Mora. Jag vet själv vilka lönenivåer vi har i det här landet efter fem sex år av akademiska studier och studieskuld. Jag är själv ett levande bevis på även om jag har slips på mig i denna kammare att vi inte har höga löner i det här landet. Det finns de i finanssektorn en del vd:ar som tar ut oacceptabelt skyhöga löner. Jag håller helt med om att Sverige inte är ett rikt land om vi tittar på vad vi har kvar av våra löner efter skatt, efter att ha betalt vår hyra, månadsavgift, räntor eller allt annat som gäller huset. Självklart är det så. Det här är en fråga om hur fackföreningarna har agerat i det här landet och högskattesamhället. Det leder till en lång diskussion.</textBlock>
    <textBlock id="i-8100267b6259d502">Från alliansens sida finns en tilltro till arbetsmarknadens parter. Vi menar att kopplingen mellan a-kasseavgifterna och arbetslösheten inte kommer att försvaga det ansvarstagande som redan finns i dag utan i stället kommer att förstärka det. Det här är inte riktat mot särskilda grupper, allra minst låglönegrupper. I de grupperna får vi väl snart räkna in även svensk lärarkår.</textBlock>
    <textBlock id="i-08c4a413fda9316f">Anf. 172 ULF HOLM (mp) replik:</textBlock>
    <textBlock id="i-3df0019a5a12df7b">Herr talman! Lennart Sacrédeus sade att arbetslösa ska ta jobb som de annars inte tar. De ska ha en lägre a-kassa.</textBlock>
    <textBlock id="i-19b43b1280b65bf2">Men varför sänker ni inte a-kassorna mer? Det kom en SCB-siffra häromdagen att det finns 6 procent arbetslösa. När kommer Lennarts förslag om att sänka a-kassan ännu mer? När kommer förslaget om att höja avgifterna till a-kassan ännu mer? När kommer de förslagen? Du ser ett direkt samband däremellan. Jag gör inte det.</textBlock>
    <textBlock id="i-41b915af697a0441">Vi pratade om karensdagarna tidigare. Vi från Miljöpartiet tycker inte att det är ansvarsfullt att höja antalet från 5 till 7 dagar. Varför kan ni inte ta 4 dagar? Lennart Sacrédeus sade att det bara var en finansieringsgrej. Då blir följdfrågan: Varför föreslår inte Lennart Sacrédeus att det ska vara 15 dagars karenstid för att få in mer pengar? När kommer de förslagen?</textBlock>
    <textBlock id="i-9701ed35e9f2f3da">Problemet i den här debatten är att ni har en oförmåga att se sambandet mellan att hög arbetslöshet inom en viss grupp leder till högre avgift i a-kassa som leder till att just den gruppen ska utöva, som det heter, ansvarsfull lönebildning på ren svenska sänka lönen. Det ska facket jobba efter.</textBlock>
    <textBlock id="i-15c28da481fffd25">Ser inte ni detta samband? Och var finns kopplingen? Du vet mycket väl att fackföreningarna och a-kassorna i dag samlar ihop olika yrkesgrupper från olika branscher. Hur ska man kunna veta vilken bransch det är som ska sänka lönen?</textBlock>
    <textBlock id="i-c74ea4dddb4ad4a4">Vi vill ha svar på detta. Vi vill inte höra att vi har ett stort engagemang det vet vi redan. Vad vi efterfrågar är engagemanget från dig, när din före detta partiledare säger att politiken är hjärtlös och du bara blundar.</textBlock>
    <textBlock id="i-1dd0ba0e380f5ea1">Anf. 173 LENNART SACRÉDEUS (kd) replik:</textBlock>
    <textBlock id="i-a46efd531aa8c514">Herr talman! Nej, jag blundar inte. Men Alf Svensson har all rätt i världen, i ett fritt och demokratiskt land, att uttala sig precis som han vill. Det hindrar inte att han kommer att rösta som alla andra i alliansen. Då kan du naturligtvis ha kommentarer om ord och handling i det sammanhanget.</textBlock>
    <textBlock id="i-7f2b42fe3ff681d7">Jag kan försäkra Ulf Holm att jag är en enkel ersättare i arbetsmarknadsutskottet, så jag är inte så tongivande i att sätta politiken. Men eftersom du har antytt att jag kanske ligger bakom att vi skulle kunna höja antalet karensdagar till 15 vill jag med detta ha sagt att det är ingen absolut vetenskap var den rätta nivån ligger. Det kanske inte är någon vidare politisk stil att ställa en retorisk fråga, varför det inte är 4. Visst det var en retorisk fråga. På samma sätt har jag en retorisk fråga tillbaka: Varför inte 15?</textBlock>
    <textBlock id="i-1884988b776a0507">Det finns ingen vetenskap som säger att det ena är det exakta. Jag vill inte hävda att vid 5 ligger rättvisan och vid 7 ligger orättvisan. Vad är det som sker vid 6? Är det vid 6 olika karensdagar som orättvisan inträder? Det är inga andra syftningar som jag antyder för åhörarna.</textBlock>
    <textBlock id="i-10b3180fdcaa02a1">Ulf Holm är en duktig lyssnare, och det räcker att formulera sig i en mening så har han definitivt fångat upp detta. Det var något i stil med att arbetslösa kommer att vara mer benägna att ta jobb vid en lägre a-kassa. Jag vill säga att jag har den människosynen att vi människor har möjlighet att göra både det positiva och det mer lättjefulla. Det finns faktiskt ett samband mellan nivåerna och benägenheten att söka jobb. Och Ulf Holm vill inte ha en permanent a-kassa i så måtto att man ska leva på den livet ut från det man är 30 år.</textBlock>
    <textBlock id="i-7f5a3b709e6830f7">Anf. 174 ULF HOLM (mp) replik:</textBlock>
    <textBlock id="i-523ada935f841a6a">Herr talman! Så budskapet är att man inte kan lyssna på vad en kristdemokrat säger för de bara pratar. Han har all rätt i världen att säga vad han vill, men när han kommer in i den här salen är det partipiskan som gäller och han röstar på någonting helt annat. Han säger en sak och gör någonting helt annat. Det är bra att vi får bekräftat att det ni säger till människor på torgmöten och i direktsändningar i tv är någonting helt annat än det ni gör. Det är ju sant! Ni säger en sak och gör någonting annat.</textBlock>
    <textBlock id="i-5c5cdb5039ee571f">Sedan kommer det här med antalet karensdagar, att det inte finns någon vetenskaplig grund, att det kan vara 5, 7 eller 15. Du sade några andra dagar också, men jag hann inte skriva fler.</textBlock>
    <textBlock id="i-fcf36993b6b852bb">Det du sade var att det var en finansieringsgrej. Argumentet från min och Miljöpartiets sida är att det kanske är en finansieringsgrej, men du måste se helheten för den grupp som blir arbetslös. Den gruppen har redan i dag ett svårt läge, och detta blir en börda ännu mer när man lägger ut en karensdag till och att det inte kommer att påverka arbetslöshetstiden nämnvärt.</textBlock>
    <textBlock id="i-5ee2685088fff35e">Det som jag inte har fått svar på är fortfarande hur kopplingen är mellan ert förslag om att det är en ansvarsfull lönebildning inom de grupper som har hög arbetslöshet och grupperna i ert förslag enligt a-kassesystemet.</textBlock>
    <textBlock id="i-61985a426d7bb52f">Du vet också, Lennart, att man kan vara medlem i en a-kassa oberoende av vilket yrke man har eller vilken fackförening man tillhör. Det är inte omöjligt i dag. Betyder detta att det kommer ett förslag från majoriteten om att man ska dela upp a-kassorna direkt i branscher för att kunna få en total, full differentiering mellan de branscher som har hög arbetslöshet och de som inte har det?</textBlock>
    <textBlock id="i-7f6c3a10e13da7c9">Anf. 175 LENNART SACRÉDEUS (kd) replik:</textBlock>
    <textBlock id="i-aa0a2e0e0fbb07eb">Herr talman! Ska vi runda av detta med Alf Svensson, eftersom Ulf Holm inte har några fler repliker, menar jag att Alf Svensson har all rätt i världen att säga det han tycker. Men jag kan konstatera att han inte har röstat på ett annat sätt. Det innebär inte att när en kristdemokrat säger någonting har detta ingen relevans. Du får gärna citera honom. Men det har nog hänt att miljöpartister har uttalat sig om många olika saker men ändå röstat på ett visst sätt. Någon piska över Alf Svensson har icke svingats. Han är inte blodig på sin rygg.</textBlock>
    <textBlock id="i-1b7930f4364cd284">Om jag nu har formulerat det som en finansieringsgrej var det ganska dålig svenska. Men eftersom Ulf Holm är mycket noggrann med citaten har jag väl sagt finansieringsgrej. Detta är en del av finansieringen grej eller inte.</textBlock>
    <textBlock id="i-e0626e36ed10a4e3">Var finns balansen mellan självrisken å ena sidan, Ulf Holm, och generositeten å andra sidan? Där rör vi oss med en parameter där ni är mer åt ena hållet och Vänsterpartiet är ännu mer åt det hållet, och vi är mer åt det andra hållet. Var den exakta balanspunkten finns vågar jag inte säga att vi har fångat in. Men jag tror inte att du kan säga uppriktigt att Miljöpartiet eller vänsteroppositionen har gjort det heller.</textBlock>
    <textBlock id="i-e285ec3b36d3532d">Du har ställt frågan om den branschvisa kopplingen vad gäller a-kassorna, och du ska åtminstone få en antydan till svar. I det långa loppet är det säkert inte helt lätt att upprätthålla den typen av koppling, eftersom människor gör fria val i ett fritt land. Detta kan också vara en anledning till att en statlig obligatorisk a-kassa, som man har i Norge, kan bli mer relevant. Jag fick ett nickande bifall här från Miljöpartiet. Men initialt kommer den här kopplingen att finnas. Den kommer nog att tunnas ut över tiden.</textBlock>
    <textBlock id="i-37d171da4db84a0c">Anf. 176 JENNIE NILSSON (s):</textBlock>
    <textBlock id="i-d2f207a4d561479a">Herr talman! Vi är nu snart halvvägs in i mandatperioden och kan konstatera att det borgerliga systemskiftet, trots löfte om det motsatta i valrörelsen, är i full gång. Orättvisorna och klyftorna ökar, och samhället dras isär, allt utifrån klassisk högerpolitik och med syfte att skapa en press nedåt på vanliga löntagares löner. En av de viktigaste pusselbitarna tycks vara a-kassan. Turerna har på kort tid varit många.</textBlock>
    <textBlock id="i-3f59e74d898925a9">Direkt efter tillträdet hösten 2006 kom den första försämringen. Arbetsvillkoret skärptes. Den överhoppningsbara tiden begränsades. Studerandevillkoret slopades, och ersättningsnivåerna försämrades kraftigt. Nya regler infördes som innebar att tid i åtgärder räknas av från ersättningsdagarna. Beräkningen av vad som är normalarbetstid förändrades så att det blir svårare för stora grupper, framför allt unga och kvinnor, att över huvud taget få rätt till ersättning. Som grädde på moset höjdes avgifterna.</textBlock>
    <textBlock id="i-62dd77a989005ba9">Nästa steg var att ta bort rätten att under de hundra första ersättningsdagarna begränsa jobbsökandet till att söka lämpligt arbete inom yrket och i närområdet. Nu gäller i stället att söka alla lediga jobb i hela landet från första dagen, med fullkomligt bisarra konsekvenser för enskilda individer som följd.</textBlock>
    <textBlock id="i-77a8a416db302fc8">Att uppfylla regeringens så kallade arbetslinje för en arbetssökande kan få till följd att man måste välja att splittra familjen eller att den som har ett jobb måste säga upp sig för att kunna flytta med över hela landet, och det även för jobb som är tillfälliga och/eller inte motsvarar den kompetens som den ursprungligt arbetssökande hade. Den här processen kan sedan fortgå växelvis tills båda lyckas få fast anställning på rimligt pendlingsavstånd från varandra. Man måste nog vara bra moderat för att förstå logiken i det.</textBlock>
    <textBlock id="i-d00fe1a068c60835">Sedan kom slaget mot de deltidsarbetslösa, vilkas möjlighet att få ersättning begränsades till 75 dagar, en förändring som i ett första läge drabbar nästan uteslutande kvinnor men som i förlängningen får de mest märkliga konsekvenser. Den som har haft ett heltidsarbete och blir heltidsarbetslös och som tar allt anvisat arbete, även på ströbasis, straffas i vissa fall omgående genom att klassificeras om som deltidsarbetslös, med påföljden att ersättningsdagarna sänks i normalfallet från 300 till 75. På vilket sätt det stärker arbetslinjen torde för de allra flesta vara fullkomligt obegripligt.</textBlock>
    <textBlock id="i-3ed0f2de3c3ce312">Och så har vi dagens förslag, som i huvudsak innehåller två ytterligare karensdagar och en differentiering av avgiften.</textBlock>
    <textBlock id="i-f38b2ff3df0f0263">Det mest anmärkningsvärda med propositionen är regeringens uppenbara ambition att reglera lönebildningen. Fackförbund med hög arbetslöshet ska tvingas hålla nere sina löneanspråk. Glappet mellan dem som redan tjänar mycket och dem som tjänar lite ska öka.</textBlock>
    <textBlock id="i-b728e02ca1dc189b">Syftet är enkelt: att skapa ytterligare förutsättningar för lönedumpning. Långsiktigt kommer det sannolikt att få stora konsekvenser för merparten av löntagarna på svensk arbetsmarknad.</textBlock>
    <textBlock id="i-bb45aff7c911da82">Herr talman! Sammantaget kan man konstatera att regeringen så här långt har lyckats skapa en försäkring som nu är tre gånger så dyr men bara hälften så bra. Närmare en halv miljon människor har känt sig tvingade att lämna försäkringen. Många gör det därför att de inte längre kan få ut någon ersättning vid arbetslöshet och andra för att de helt enkelt inte har råd att vara kvar.</textBlock>
    <textBlock id="i-3e3fb3fca2f0def6">Regeringens lösning är att presentera ett förslag om obligatorisk a-kassa. Det är ett obligatorium som ska tvinga in alla dem som inte har råd och alla som inte längre kan få ut någon ersättning. Men det gäller också alla som redan tidigare har valt att stå utanför många för att försäkringen dåligt har svarat upp mot deras behov. Det tydligaste exempel är småföretagarna.</textBlock>
    <textBlock id="i-fa193a64c7038f7f">Det är här regeringens politik börjar bli riktigt märklig. Att man är löntagarfientlig är väl i någon mening vad vi kan förvänta oss av en högerregering. Men att man så tydligt också är företagarfientlig kom nog som en överraskning för många. Detta fenomen förstärks av det faktum att man dessutom avvisar våra förslag om att se över a-kassan med inriktning på att lösa företagarnas situation.</textBlock>
    <textBlock id="i-87ab3e70a0fa7678">Herr talman! Vi socialdemokrater vill ha en a-kassa som är en omställningsförsäkring värd namnet. Vi vill ha rimliga avgifter och rimliga ersättningsnivåer samt villkor som gör att de allra flesta på arbetsmarknaden omfattas. En frivillig a-kassa på de här premisserna har bevisat sig fungera alldeles ypperligt. Regeringens experiment har en ideologisk utgångspunkt och måste betraktas som oansvarigt.</textBlock>
    <textBlock id="i-86bf79ae5fe7afa4">Det innebär inte att vi tycker att allt var bra med det gamla systemet. Ett problem var just småföretagarnas villkor. Fler jobb och full sysselsättning i framtiden förutsätter ett samhälle där fler vill och vågar vara företagare. I vårt jobbrådslag som nu pågår lyfter vi fram flera olika förslag för att stimulera till och underlätta för företagande. Vi vill tillvarata människors kraft och vilja till utveckling.</textBlock>
    <textBlock id="i-59f0a6b829aba2c6">I betänkandet lyfter vi fram den del som handlar om företagarnas trygghet. Precis som alla andra blir företagare sjuka och arbetslösa, och de föder barn. Företagare har samma behov av inkomsttrygghet som anställda. Vid en översyn av a-kassan måste man därför titta särskilt på företagarnas situation. A-kassan får inte vara ett hinder för övergångar mellan företagande och anställningar.</textBlock>
    <textBlock id="i-8e9bf1d28e6c7a04">På samma sätt som vi anser att arbetslöshetsförsäkringen ska utgöra en trygghet för löntagare och en brygga på vägen mellan två anställningar kan företagare behöva ett stöd i svåra tider. Vi socialdemokrater vill därför att det snarast införs ett trygghetssystem för företagare. Vi har för avsikt att återkomma med förslag om hur vi vill stödja människor så att de vågar satsa på att starta företag.</textBlock>
    <textBlock id="i-63b32c586c653062">Herr talman! Med detta sagt yrkar jag avslag på propositionen och bifall till reservation 1.</textBlock>
  </contentBlock>
  <contentBlock page="0" id="i-0343f8d7aeefff30">
    <textBlock id="i-645b652327e8a570">I detta anförande instämde Patrik Björck (s).</textBlock>
    <textBlock id="i-243e710e19cf1f19">Anf. 177 TOMAS TOBÉ (m) replik:</textBlock>
    <textBlock id="i-b0d3087cd7b54d36">Herr talman! Jag tackar Jennie Nilsson för hennes tal. Jag välkomnar särskilt den sista delen av talet, där du lyfter upp att företagare behöver ett bättre skydd vid arbetslöshet och sjukdom. Det har vi länge talat om inom de borgerliga partierna. Framför allt under den förra mandatperioden försökte vi ta flera initiativ just i arbetsmarknadsutskottet. Då var inte intresset särskilt stort.</textBlock>
    <textBlock id="i-093ff00988be6cea">Men det är bra att politik kan utvecklas, och det här är ett område vi välkomnar. Vi hoppas också att ni kommer att visa en leverans tillbaka till oss när utredningen snart landar och regeringen återkommer med förslag.</textBlock>
    <textBlock id="i-79836a1eaade4f4b">Jag tänkte passa på att ställa tre frågor om den argumentation som Jennie Nilsson hade. Det är så klart ganska tydligt att Socialdemokraterna avvisar de förändringar som vi hittills har gjort i a-kassan. Men om vi tar det betänkande som föreligger här undrar jag varför ni tycker att det är fel att 90 procent av medlemmarna nu får en sänkt avgift i och med förslaget. Ni tar ju själva ofta upp att just avgifterna är ett problem. Det är den första frågan.</textBlock>
    <textBlock id="i-c31c4f1064dad4e6">Den andra frågan gäller den lönedumpning som alliansregeringen anklagas för. Hur förklarar Jennie Nilsson att lönerna i till exempel kommunerna har ökat från ett snitt i januari 2006 på 20 795 kronor till i januari 2008 på 22 400 kronor?</textBlock>
    <textBlock id="i-229f14fe861560e5">Den sista frågan gäller förnyelsen av socialdemokratin. Håller Jennie Nilsson med sin kollega Sven-Erik Österberg om att det i sig inte är en så stor förnyelse?</textBlock>
    <textBlock id="i-3fc1e3234ff252f9">Anf. 178 JENNIE NILSSON (s) replik:</textBlock>
    <textBlock id="i-0910e1547b5a266e">Herr talman! Tack så mycket för att vi får tillfälle att dryfta våra skillnader också i ett replikskifte!</textBlock>
    <textBlock id="i-f2d00b8e3a174949">Tomas Tobé lyfter upp att han är tacksam över att Socialdemokraterna via sitt jobbrådslag lyfter fram frågan om småföretagarnas villkor och deras behov av trygghetssystem. Han gör ett litet nummer av att bland andra Moderaterna drev frågan i opposition. Det är säkert sant att man gjorde det.</textBlock>
    <textBlock id="i-16df5aed1bfb1f25">Men det är något som är lite märkligt i det här. Om det nu var en så viktig fråga för regeringspartierna varför lade ni då ned den utredning som vi tillsatte under förra mandatperioden just för att se över småföretagarnas villkor och just för att se om man kunde jämställa trygghetssystemen för småföretagare med anställdas? Det var en utredning som ni lade ned när ni fick makten. Det visar någonstans att detta inte var så viktigt i alla fall. Sedan väntar ni med att tillsätta en ny om argumentet nu skulle vara att det var vi som hade tillsatt utredare och så vidare till dess att vårt jobbrådslag börjar intensifiera frågan igen och lyfter upp den på dagordningen. Då blir den intressant för den nya regeringen; då tillsätter man en ny utredning.</textBlock>
    <textBlock id="i-c21c1a5ef16f2b65">När ni kommer med förslag ska vi gärna stödja dem om det är bra förslag. Men jag är inte helt säker på att det kommer att vara det.</textBlock>
    <textBlock id="i-6a497d30c88ef8d7">Tobé ställer några retoriska frågor som jag har kort tid att svara på här nu. Men jag ska kommentera en del, nämligen löneökningarna. I vårpropositionen beskriver man en situation där löneökningarna har varit lägre än de väntade. Ni säger att det är effekten av regeringens politik. Liksom tidigare talare är jag lite tveksam till att man kan dra så snabba slutsatser. Men självfallet är detta vad man förväntade sig.</textBlock>
    <textBlock id="i-be4447fb27c77e92">Jag kan också konstatera att reallöneökningarna 2007 var de lägsta på 13 år de lägsta sedan ni regerade senast.</textBlock>
    <textBlock id="i-ef22df1f49fcd749">Anf. 179 TOMAS TOBÉ (m) replik:</textBlock>
    <textBlock id="i-99f1b6c639214683">Herr talman! Jag tackar Jennie Nilsson för svaret. När det gäller utredningen handlar det givetvis om vilken inriktning man ville ha. Det var Maud Olofsson som gjorde en annan bedömning av den. Jag tror i och för sig att vi kommer att få möjlighet att diskutera det vidare, men i grunden tycker jag att det är positivt att ni nu åtminstone erkänner att även företagare behöver ett skydd vid arbetslöshet och sjukdom som är bättre än i dag.</textBlock>
    <textBlock id="i-729cca14b5afd214">Jag upprepar några av de frågor som jag inte fick svar på, herr talman. Den första handlar om att jag är medveten om att ni inte gillar de förändringar som vi har gjort i a-kassan. Men när vi nu gör förändringar som innebär att 90 procent får sänkta avgifter varför motsätter ni er en sådan förändring?</textBlock>
    <textBlock id="i-3b00280e8465d22d">Den andra frågan gäller förnyelsen. Håller du med Sven-Erik Österberg om att det i sig inte handlar så mycket om förnyelse, utan samma gamla jobbpolitik som man hade tidigare?</textBlock>
    <textBlock id="i-8e016a8d3410e541">Om jag ska komplettera med något tycker jag att vi kan titta på sysselsättningsutvecklingen. Jag tycker att det är oerhört positivt att vi ser att det är så pass många som kommer in på arbetsmarknaden nu. Vi ser att det också är grupper som har stått långt ifrån arbetsmarknaden som kommer in. Jag vill särskilt lyfta fram personer som är utrikes födda, men även ungdomar.</textBlock>
    <textBlock id="i-8b008b43ac019846">Jag undrar om Jennie Nilsson inte anser att detta är en sysselsättningsökning som existerar. Från Socialdemokraterna talar man över huvud taget aldrig om den här utvecklingen på arbetsmarknaden. Ni vill inte ens erkänna detta när Konjunkturinstitutet pekar på att just reformer i a-kassan och reformer med jobbavdrag har påverkat för att öka sysselsättningen och stärka högkonjunkturen. Eller är Jennie Nilsson beredd att göra det i dag?</textBlock>
    <textBlock id="i-801dde5ff97f8ca6">Anf. 180 JENNIE NILSSON (s) replik:</textBlock>
    <textBlock id="i-9f5a158d0dcb0c55">Herr talman! Jag tycker att Tomas Tobé öppnar för straffspark. Den sysselsättningsökning som han hänvisar till beror i huvudsak på två saker. Den beror på tolv år av socialdemokratiskt styre som innebar att vi skapade sunda statsfinanser. Vi fick ägna de första sex åren åt att städa upp efter er förra gången ni regerade.</textBlock>
    <textBlock id="i-275a6bdafb1e226d">Detta i kombination med en fantastisk högkonjunktur som Sverige har delat med resten av omvärlden har gjort att vi har haft en oerhört god sysselsättningsutveckling. Det är positivt, men det är ingenting som i någon stor mening kan tillskrivas regeringens politik. Det tar tid innan politik slår igenom.</textBlock>
    <textBlock id="i-4d1fd490bb593678">Regeringen har själv vid flera tillfällen sagt att ungefär nu, ungefär halvvägs in i mandatperioden, kommer man att börja se effekterna av regeringens politik. Och vad är det då vi ser precis just nu?</textBlock>
    <textBlock id="i-8f16238e28c8c3f9">Nu ser vi en avmattning i konjunkturen. Nu ser vi höga räntor och inflation trots avmattningen. Vi ser arbetskraftsbrist trots betydande långtidsarbetslöshet. Vi ser den sämsta reallöneutvecklingen på 13 år. Det är det som börjar bli effekten av den politik ni bedriver. Det är skam att stå här och försöka göra det till någonting annat.</textBlock>
    <textBlock id="i-c19415a8169f24dd">Tack och lov tror jag att de flesta människor ute i stugorna, Sveriges befolkning, är väldigt medvetna om hur det faktiskt ligger till.</textBlock>
    <textBlock id="i-80aefa80cb267613">Sedan matar man med frågor när man inte har några egna svar, har jag noterat i alla de tidigare replikskiftena. Trots det ska jag försöka att hinna med ytterligare en, och den handlar om förnyelse. För Socialdemokraterna handlar inte förnyelse om att ta ett steg till höger. Det som är oerhört kännetecknande varenda gång som regeringspartierna lyfter upp frågan om den socialdemokratiska förnyelsen är att man säger så här: Okej, var är förnyelsen? Varför har ni inte tagit ett steg åt vårt håll? Varför har ni inte börjat anamma vår politik?</textBlock>
    <textBlock id="i-024caa80839803b5">Då är svaret: Förnyelse handlar inte om att ta ett steg till höger. Det handlar om att utveckla en rättvis politik.</textBlock>
    <textBlock id="i-538edce33323d919">Anf. 181 HANS BACKMAN (fp) replik:</textBlock>
    <textBlock id="i-eb0bc29037817696">Herr talman! Jennie Nilsson sade i sitt anförande att klyftorna fortsätter att öka i samhället. Men det stämmer inte. Om man tittar på löneskillnaderna ökade de under Socialdemokraternas senaste regeringstid, inte minst beroende på att allt fler blev utan jobb. Nu har 164 000 kommit in i arbete under vårt första år i regeringsställning. Det kan jämföras med 1 800 i reguljära jobb under Socialdemokraternas senaste år i regeringsställning. Det stämmer inte.</textBlock>
    <textBlock id="i-068d3538ee984622">Jennie Nilsson utmålar läget i dag så att det är på väg nedåt, och det är inte heller riktigt med verkligheten överensstämmande. Tittar man på arbetsmarknadens utveckling och den utvärdering som kom i dag ser man att den fortsätter att utvecklas starkt och att antalet sysselsatta ökade med 92 000 personer enligt den senaste beräkningen. Den stabila arbetsmarknaden tycks stå sig. Det är alltjämt på väg åt rätt håll.</textBlock>
    <textBlock id="i-2c57056c25cde6e4">Jag är framför allt nyfiken på en sak. Socialdemokraterna och Jennie Nilsson säger nej till det mesta som vi i alliansregeringen genomför. Men jag har fortfarande inte hört någonting här i kammaren om vad ni exakt vill göra. Vill ni återställa a-kassan till 80 procent? Tror ni att det är en väg att nå en bättre utveckling i samhället? Vill ni ta bort de sista stegen i jobbskatteavdraget? Tror ni att det skulle vara ett bättre sätt att skapa utveckling i samhället samtidigt som många LO-medlemmar får en skattehöjning? Vad är det exakt som Socialdemokraterna vill göra som vi inte gör?</textBlock>
    <textBlock id="i-5907adc0ea06b0b6">Anf. 182 JENNIE NILSSON (s) replik:</textBlock>
    <textBlock id="i-8849df615fbdff5d">Herr talman! I mitt anförande sade jag att klyftorna fortsätter att öka, och jag sade det därför att det är så. Det innebär inte att jag säger att de inte ökade även när vi regerade. Det här är ett grundproblem i hur vårt samhälle fungerar. Om man inte gör någonting och släpper marknaden fri ökar klyftorna mellan människor. Då ökar klyftorna mellan löner. Det är därför man i vissa lägen behöver en politik för att skapa rättvisa. Jag tycker att det är väldigt synd att den nuvarande regeringen abdikerar från det.</textBlock>
    <textBlock id="i-77aa6e25273fa503">Det är inte med verkligheten överensstämmande när jag beskriver den utveckling som vi nu ser. Jag hämtar varenda siffra och nästan vartenda ord från vårpropositionen, alltså regeringens vårproposition där ni beskriver vad ni tror dels om läget nu, dels om läget framåt. Ni beskriver en situation med en stagnerande tillväxt. Ni beskriver att ni tror att arbetslösheten kommer att öka. Då är det kanske inte mig som Hans Backman ska kritisera, utan det kanske är finansministern och hans egen regering som han ska kritisera om det är så att han har en annan uppfattning om hur läget ser ut.</textBlock>
    <textBlock id="i-518fe300540436d7">Sedan frågar Hans Backman vad vi vill. Vad är det vi vill ha? Jag, Patrik Björck och Vänsterpartiets och Miljöpartiets representanter har sagt att vi vill ha en försäkring med rimliga ersättningsnivåer och rimliga avgifter som omfattar de flesta på arbetsmarknaden.</textBlock>
    <textBlock id="i-d23ccf83538ddfe8">Anf. 183 HANS BACKMAN (fp) replik:</textBlock>
    <textBlock id="i-43b854913bfe8df1">Herr talman! Vår regering och finansminister Anders Borg har också förtydligat det hela och sagt att utvecklingen går framåt men inte riktigt lika snabbt som tidigare. Sedan får vi se tiden an om konjunkturen vänder eller inte vänder. Jag hämtar mina siffror från dagens arbetskraftsundersökning, och den säger uppenbarligen att arbetsmarknaden fortsätter att utvecklas starkt.</textBlock>
    <textBlock id="i-0bf4ca923ee44209">Det kom inga svar på vad Socialdemokraterna vill göra. Jag kritiserar inte Jennie Nilsson personligen, absolut inte. Jag är mest nyfiken och skulle gärna vilja veta vad man ska göra egentligen. Man säger konstant nej till de saker vi har genomfört. Vi tycker också att man ska ha en rimlig arbetslöshetsersättning. Vi har fortfarande en av världens mest generösa arbetslöshetsersättningar.</textBlock>
    <textBlock id="i-255ac93b2b4eceb5">Men frågan är fortfarande: Vad exakt är det för ess i rockärmen som ni har och som vi inte har? Vi har infört nystartsjobb. De fungerar bra. Ni har pratat om en variant på dem, men kom med någonting eget som vi inte redan har gjort. Det skulle vara spännande att höra det i och med att ni är så negativa till det vi gör.</textBlock>
    <textBlock id="i-e1e379e07e2528ed">Ni säger att klyftorna ökade även på er tid, och sedan skulle de öka nu också. Jag skulle vilja hävda att klyftorna minskar nu. För varje person som kom in i arbete har klyftorna i samhället blivit mindre. Ju fler som är i arbete, desto fler har en lön att leva på. På så vis får man ett mer jämställt och jämlikt samhälle. Vilka åtgärder på arbetsmarknaden vill ni vidta?</textBlock>
    <textBlock id="i-f8448d326c1b55f9">Anf. 184 JENNIE NILSSON (s) replik:</textBlock>
    <textBlock id="i-5c4313dfae999f75">Herr talman! Jag noterar återigen, precis som tidigare talare gjort, att allianspartiernas företrädare i den här debatten väljer att prata om allting annat än det som debatten och betänkandet egentligen handlar om. Man försöker göra det här till någon form av stor allmänpolitisk debatt om arbetsmarknaden i stort. Jag hade oerhört gärna tagit den debatten. Jag hoppas att vi kommer att få många tillfällen att göra det. En och en halv minut är dock lite för lite, men jag ska kommentera vissa saker.</textBlock>
    <textBlock id="i-5ffce430d27b5783">Att vi är kritiska till era förslag är inte speciellt konstigt med tanke på att de är djupt orättvisa. De stärker klyftorna och ökar utslagningen. Vi anser inte att de över huvud taget behövs. Vi anser att systemet såsom det var tidigare i dess fundamenta var bra. Sedan finns det vissa småjusteringar som behövde göras i det gamla systemet men absolut ingenting i stil med det som ni gör. Man behöver titta över småföretagarnas villkor exempelvis. Man behöver antagligen göra vissa andra justeringar allteftersom världen förändras.</textBlock>
    <textBlock id="i-41ba90ad088e7b4f">Sedan lyfter Hans Backman upp en rad åtgärder som han försöker beskriva som en lyckad politik. Den ena är nystartsjobben. Jag blir lite osäker på siffran, för jag hade inte räknat med en allmänpolitisk debatt här, men jag tror att det var tre av tio som efter tre månader fortfarande var kvar i en anställning. Jag har lite svårt att känna någon form av hallelujastämning över det. Det är en åtgärd som kostar 700 000 kronor per nystartsjobbare, och tre av tio är kvar i en anställning när subventionen löper ut.</textBlock>
    <textBlock id="i-64b2e68718d4d77c">Hans Backman säger att klyftorna minskar nu. Det stämmer inte. Det är en lögn. Klyftorna ökar, och det är dessutom så att man politiskt subventionerar den här ökningen.</textBlock>
  </contentBlock>
  <contentBlock page="0" id="i-d70eaaf3c1e89316">
    <textBlock id="i-e250322fe46afb9f">Överläggningen var härmed avslutad.</textBlock>
  </contentBlock>
  <contentBlock page="0" id="i-17aecf0daaf61121">
    <textBlock id="i-40f4c9c97efd1f5d">19 § ILO:s konvention om identitetshandlingar för sjömän</textBlock>
  </contentBlock>
  <contentBlock page="0" id="i-95e0348071e22952">
    <textBlock id="i-2228f6466590a9fd">Föredrogs</textBlock>
  </contentBlock>
  <contentBlock page="0" id="i-c82f0277836e9cfc">
    <textBlock id="i-4d7634e0cd25752e">Förste vice talmannen konstaterade att ingen talare var anmäld.</textBlock>
  </contentBlock>
  <contentBlock page="0" id="i-18b348c4fbd6a4e1">
    <textBlock id="i-53861ee1f264a233">20 § Ändring i lagen (2004:1167) om vägtransportledare</textBlock>
  </contentBlock>
  <contentBlock page="0" id="i-453670767de52d16">
    <textBlock id="i-dd63b3ec59a454e1">Föredrogs</textBlock>
  </contentBlock>
  <contentBlock page="0" id="i-19e2c5463e6837b7">
    <textBlock id="i-324af0fbde809075">Förste vice talmannen konstaterade att ingen talare var anmäld.</textBlock>
  </contentBlock>
  <contentBlock page="0" id="i-5e682f4e78d724b5">
    <textBlock id="i-0fa2fc0ea7b023a4">21 § Bordläggning</textBlock>
  </contentBlock>
  <contentBlock page="0" id="i-cc36c0b0d1a63360">
    <textBlock id="i-81adfcce3ed80956">Anmäldes och bordlades</textBlock>
  </contentBlock>
  <contentBlock page="0" id="i-be3a1d07f341c92d">
    <textBlock id="i-802067a8d2e70792">22 § Anmälan om frågor för skriftliga svar</textBlock>
  </contentBlock>
  <contentBlock page="0" id="i-c9b44447d764d0ce">
    <textBlock id="i-63b805f912f6b03d">Anmäldes att följande frågor för skriftliga svar framställts</textBlock>
  </contentBlock>
  <contentBlock page="0" id="i-0a98127db1b97a5d">
    <textBlock id="i-0dd159f3a8d8cfdb">den 21 maj</textBlock>
  </contentBlock>
  <contentBlock page="0" id="i-5ed9dce0a1c1ea22">
    <textBlock id="i-76e8c79687ea1913">Ameer Sachet</textBlock>
  </contentBlock>
  <contentBlock page="0" id="i-4cdba93a22c64704">
    <textBlock id="i-67f24331dcd310d4">Carina Moberg</textBlock>
  </contentBlock>
  <contentBlock page="0" id="i-315d1acbf1a9283a">
    <textBlock id="i-7ead118d53524623">Siv Holma</textBlock>
  </contentBlock>
  <contentBlock page="0" id="i-aff6f84e039b4553">
    <textBlock id="i-282a7b4189e2510e">Birgitta Ohlsson</textBlock>
  </contentBlock>
  <contentBlock page="0" id="i-5a4653376dbdbd9e">
    <textBlock id="i-52df67b5b3d3dd09">Anne Ludvigsson</textBlock>
  </contentBlock>
  <contentBlock page="0" id="i-a56a92f563363dcf">
    <textBlock id="i-2ef6fb7f1be8bc48">Ameer Sachet</textBlock>
  </contentBlock>
  <contentBlock page="0" id="i-11c572fea61686f3">
    <textBlock id="i-78f0fb88465053dd">Fredrik Olovsson</textBlock>
  </contentBlock>
  <contentBlock page="0" id="i-48c0ec6f20c11fdf">
    <textBlock id="i-4c1ced36119e2007">Lennart Sacrédeus</textBlock>
  </contentBlock>
  <contentBlock page="0" id="i-0c59eec7cf981c57">
    <textBlock id="i-c9f8f066d81046e2">Ronny Olander</textBlock>
  </contentBlock>
  <contentBlock page="0" id="i-42cc23cc2e68fffa">
    <textBlock id="i-54cfe748f411de6a">Wiwi-Anne Johansson</textBlock>
  </contentBlock>
  <contentBlock page="0" id="i-69167124355f6e58">
    <textBlock id="i-686a5e2b472ed679">Hans Hoff</textBlock>
  </contentBlock>
  <contentBlock page="0" id="i-f29ab76281adc164">
    <textBlock id="i-94e8744175709d4b">Frågorna redovisas i bilaga som fogats till riksdagens snabbprotokoll tisdagen den 3 juni.</textBlock>
    <textBlock id="i-9c84193ef454ddbc">23 § Anmälan om skriftliga svar på frågor</textBlock>
  </contentBlock>
  <contentBlock page="0" id="i-ee94f22881fa7cca">
    <textBlock id="i-8aad1cf88b793864">Anmäldes att skriftliga svar på följande frågor inkommit</textBlock>
  </contentBlock>
  <contentBlock page="0" id="i-88f5c23965329e37">
    <textBlock id="i-e6f244ef1b798184">den 16 maj</textBlock>
  </contentBlock>
  <contentBlock page="0" id="i-2f93c2ce34cf6993">
    <textBlock id="i-d15e755bc601020f">Aleksander Gabelic</textBlock>
  </contentBlock>
  <contentBlock page="0" id="i-952128cefdc37dc9">
    <textBlock id="i-7a8ac2d4bb176d6c">den 20 maj</textBlock>
  </contentBlock>
  <contentBlock page="0" id="i-ccd9f5f33ef3ea08">
    <textBlock id="i-ff6c5155d6a15dd2">Irene Oskarsson</textBlock>
  </contentBlock>
  <contentBlock page="0" id="i-ce7ecdbb9a0b40fe">
    <textBlock id="i-b62f9db5d12a2c7f">den 21 maj</textBlock>
  </contentBlock>
  <contentBlock page="0" id="i-16df2021c76ed1a8">
    <textBlock id="i-122017b650c16ddc">Patrik Forslund</textBlock>
  </contentBlock>
  <contentBlock page="0" id="i-d7a9a80a544e8008">
    <textBlock id="i-2770e4fd40ab07c8">Carina Hägg</textBlock>
  </contentBlock>
  <contentBlock page="0" id="i-53153cec3edd4fa5">
    <textBlock id="i-b2f3c8e472ef7971">Hans Linde</textBlock>
  </contentBlock>
  <contentBlock page="0" id="i-0475a4dccc886a91">
    <textBlock id="i-cb26092d59c198df">Barbro Westerholm</textBlock>
  </contentBlock>
  <contentBlock page="0" id="i-6a930d46285f2698">
    <textBlock id="i-02c8480928155ec1">Barbro Westerholm</textBlock>
  </contentBlock>
  <contentBlock page="0" id="i-3253a392b27b00c4">
    <textBlock id="i-bd2f4b6840b4cb16">Patrik Forslund</textBlock>
  </contentBlock>
  <contentBlock page="0" id="i-3576c0462049bd29">
    <textBlock id="i-357a2a57bf5e1bbd">Jeppe Johnsson</textBlock>
  </contentBlock>
  <contentBlock page="0" id="i-be9afe28dd307ae4">
    <textBlock id="i-56df76d9b3cb859c">Åsa Lindestam</textBlock>
  </contentBlock>
  <contentBlock page="0" id="i-faa04b214a1d2b97">
    <textBlock id="i-f272fd33063933dd">Betty Malmberg</textBlock>
  </contentBlock>
  <contentBlock page="0" id="i-c8c18ad88819177c">
    <textBlock id="i-ce6f1032f1e8041c">Camilla Lindberg</textBlock>
  </contentBlock>
  <contentBlock page="0" id="i-e4dbba8025e34c03">
    <textBlock id="i-91d13c68439694a6">Jennie Nilsson</textBlock>
  </contentBlock>
  <contentBlock page="0" id="i-6cf55e5e9d9f77f0">
    <textBlock id="i-6c1e8aaa334aafe8">Lennart Axelsson</textBlock>
  </contentBlock>
  <contentBlock page="0" id="i-f02f380dddb02d3e">
    <textBlock id="i-3e9512b4bb2d1802">Dan Nilsson</textBlock>
  </contentBlock>
  <contentBlock page="0" id="i-e847130c1ddebba7">
    <textBlock id="i-a10a258c33fa63ef">Ameer Sachet</textBlock>
  </contentBlock>
  <contentBlock page="0" id="i-7048726f77674381">
    <textBlock id="i-c3ea7387deeab5b4">Barbro Westerholm</textBlock>
  </contentBlock>
  <contentBlock page="0" id="i-3120b305a14bdf7f">
    <textBlock id="i-17b2ab6639701c1e">Birgitta Eriksson</textBlock>
  </contentBlock>
  <contentBlock page="0" id="i-ada85df2bfd29adc">
    <textBlock id="i-9bbe9bef4c48247b">Annelie Enochson</textBlock>
  </contentBlock>
  <contentBlock page="0" id="i-f2312c24c7040cf3">
    <textBlock id="i-3a5f11a6516b68f0">Carina Hägg</textBlock>
  </contentBlock>
  <contentBlock page="0" id="i-1dd259f315848d6a">
    <textBlock id="i-956a8c6e0b6c86fe">Birgitta Eriksson</textBlock>
  </contentBlock>
  <contentBlock page="0" id="i-5f5def25eeba0b63">
    <textBlock id="i-5193c9eec1bc4206">Matilda Ernkrans</textBlock>
  </contentBlock>
  <contentBlock page="0" id="i-8071ead54bc00821">
    <textBlock id="i-3b63fdece7aa4ad5">Anneli Särnblad</textBlock>
  </contentBlock>
  <contentBlock page="0" id="i-d6df3c3cba14bb8f">
    <textBlock id="i-3778db6146d4f1f0">Birgitta Ohlsson</textBlock>
  </contentBlock>
  <contentBlock page="0" id="i-96e9937e00f217f4">
    <textBlock id="i-d5ab3c0768811f61">Birgitta Ohlsson</textBlock>
  </contentBlock>
  <contentBlock page="0" id="i-c6fe27dd04c80a0f">
    <textBlock id="i-06f22b08d3f99497">Svaren redovisas i bilaga som fogats till riksdagens snabbprotokoll tisdagen den 3 juni.</textBlock>
    <textBlock id="i-34f7bd865d1e1441">24 § Kammaren åtskildes kl. 19.59.</textBlock>
  </contentBlock>
  <contentBlock page="0" id="i-64bae4b0c2d290e5">
    <textBlock id="i-244022a928e70df8">Förhandlingarna leddes</textBlock>
  </contentBlock>
  <contentBlock page="0" id="i-3319d936cd5fa1a7">
    <textBlock id="i-665638b0a1e461f9">/Eva-Lena Ekman</textBlock>
  </contentBlock>
</protocol>
