<protocol id="prot-200304--2">
  <contentBlock page="0" id="i-7afee5d3d6c1fbcd">
    <textBlock id="i-dd76201ee575a78f">﻿</textBlock>
    <textBlock id="i-66f8bf813ad08d5e">Riksdagens protokoll</textBlock>
    <textBlock id="i-f79aea94b76b0987">2003/04:2</textBlock>
    <textBlock id="i-153fdb2f5f52be23">003/04:2 Tisdagen den 16 september</textBlock>
    <textBlock id="i-17e1253264a1f56a">Kl. 14:00 - 14:57</textBlock>
  </contentBlock>
  <contentBlock page="0" id="i-c2d5a0ac9267e240">
    <textBlock id="i-a6c6c0677f73fad0">Efter gudstjänst i Storkyrkan, där gudstjänsten förrättades av domprost Hakon Långström och predikan hölls av biskopen Lennart Koskinen, öppnades riksmötet i kammarens plenisal enligt det program som i bilaga fogats till detta protokoll.</textBlock>
    <textBlock id="i-2b54f0ca11c35aad">1 § Öppnande av riksmötet</textBlock>
    <textBlock id="i-3113b921579daf8a">Anf. 1 TALMANNEN:</textBlock>
    <textBlock id="i-11c4303510d899d2">Jag hemställer att Ers Majestät öppnar riksmötet.</textBlock>
    <textBlock id="i-a6cc901789713ddb">Anf. 2 HANS MAJESTÄT KONUNGEN:</textBlock>
    <textBlock id="i-1fcae49848fcb335">Herr talman! Ärade riksdagsledamöter! Sverige har sorg. Vi har förlorat en respekterad utrikesminister och uppskattad medmänniska. Attentatet mot Anna Lindh är ett hänsynslöst och oacceptabelt angrepp på vårt öppna samhälle. Det är viktigt att vi inte låter oss nedslås i arbetet med att fortsätta att skapa sådan trygghet för alla medborgare att vi kan bevara vår unika demokrati och yttrandefrihet.</textBlock>
    <textBlock id="i-f61331f6e3c94f56">Förtroendevalda och andra offentliga personer måste tillåtas utföra de uppdrag som ålagts dem utan risk och fara för eget liv. Alla medborgare har rätt att få känna sig fria och säkra i hemmen, på arbetsplatsen samt ute i samhället.</textBlock>
    <textBlock id="i-00f151bbefb5f2f3">Också i vår omvärld har vi med bestörtning och sorg tvingats iaktta hur våld och terror urskillningslöst fortsätter att drabba oskyldiga människor. Inte ens de krafter som tjänar humanitet och ömsesidig förståelse går fria från ondskans attacker. Det är ett stort bakslag, men vi får inte se det som ett bestående nederlag. Sveriges aktiva arbete för att stödja och stärka FN:s roll i konfliktlösning, återuppbyggnad och fredsbevarande insatser är en grundpelare i våra utrikesrelationer.</textBlock>
    <textBlock id="i-f1403801a09d8215">Herr talman! Riksdagen samlas i dag, två dagar efter en folkomröstning i vilken väljarna sagt sitt i en central fråga för vårt land. Nu är det er uppgift att som valda ombud för Sveriges folk ta er an utslaget och föra den demokratiska processen vidare.</textBlock>
    <textBlock id="i-af54ad14490926de">Vi är alla del i en demokrati. Den debatt och information som föregår varje val syftar till att klargöra alternativen för väljarna. Det ligger i sakens natur att detta ibland kan vara påfrestande för relationer och samhörighet. Vi lever i ett land där frihet att få uttrycka sin mening är en central rättighet. Värdegemenskapen kring arbetet med att värna välfärd, trygghet och oberoende är också stor. I den andan arbetar ni som riksdagsledamöter vidare i demokratins tjänst.</textBlock>
    <textBlock id="i-e7156471c375edc8">Herr talman! Jag vill framföra mitt innerliga tack för de varma ord ni å riksdagens vägnar riktade till mig i Rikssalen i går med anledning av att jag varit Sveriges monark i 30 år. Det starka stöd och stora förtroende jag känner från svenska folket ger mig kraft och glädje att fortsätta min gärning för Sverige i tiden.</textBlock>
    <textBlock id="i-930ff652536b3fff">Herr talman! Ärade riksdagsledamöter! Jag vill nu avsluta med att önska er alla insikt och visdom inför de beslut och det viktiga arbete som ligger framför er.</textBlock>
    <textBlock id="i-0de53da8da94482f">Med dessa ord förklarar jag 2003/04 års riksmöte öppnat.</textBlock>
    <textBlock id="i-2508c7a15796c501">2 § Regeringsförklaring</textBlock>
    <textBlock id="i-1da83c4dded0a111">Anf. 3 Statsminister GÖRAN PERSSON (s):</textBlock>
    <textBlock id="i-2f03604da60da0c4">Eders majestäter, eders kungliga högheter, herr talman, ledamöter av Sveriges riksdag!</textBlock>
    <textBlock id="i-892aa631f8d766da">För fem dygn sedan skakades Sverige av mordet på utrikesminister Anna Lindh.</textBlock>
    <textBlock id="i-3d9cea1759cc124b">För två dygn sedan genomfördes folkomröstningen om euron.</textBlock>
    <textBlock id="i-48298135ba1de3b7">I dag samlas svenska folkets främsta företrädare till ett nytt arbetsår här i riksdagen.</textBlock>
    <textBlock id="i-1752ebc63e697da9">Det är nu vårt gemensamma ansvar att samla nationen och forma en politik i hela folkets intresse.</textBlock>
    <textBlock id="i-1506681d6e77bd80">Folkomröstningens resultat blev entydigt.</textBlock>
    <textBlock id="i-70ddf58b4bfe23e4">Stödet för valutaunionen är lågt hos det svenska folket.</textBlock>
    <textBlock id="i-d96c424ada24a7f2">Resultatet ska självklart respekteras. Sverige kommer inte att delta fullt ut i det europeiska valutasamarbetet. Beslutet kommer att gälla under överskådlig tid. Riksdagens partier har gjort bedömningen att frågan inte kommer att aktualiseras igen under innevarande eller kommande mandatperiod.</textBlock>
    <textBlock id="i-1842e5fe8b094fa1">Sverige ska däremot fortsatt delta i samarbetets två första steg.</textBlock>
    <textBlock id="i-dc59a7cc690f8467">Konvergenskriterierna och stabilitetspakten har tjänat svensk ekonomi väl. Dessa kommer att vara vägledande för regeringens politik för sunda offentliga finanser. Målen för den ekonomiska politiken ligger fast. Utgiftstak och överskottsmål ska klaras.</textBlock>
    <textBlock id="i-718887b005a29e9e">De konsekvenser som Sveriges nej till euron får ska mötas med en offensiv politik både här hemma och internationellt.</textBlock>
    <textBlock id="i-c1b6c52a7f6a43ab">Risken för framtida oro på ränte- och valutamarknaden och för en svagare ekonomisk utveckling i Sverige ska mötas med kraftfulla åtgärder som stärker de svenska företagen, handeln och tillväxten.</textBlock>
    <textBlock id="i-d6825186e2f70f16">Risken för minskade möjligheter att påverka Europasamarbetet innebär inte att Sverige sänker ambitionerna. Tvärtom ska Sverige vara ett än mer aktivt EU-land och en konstruktiv samarbetspartner.</textBlock>
    <textBlock id="i-0f8317a46144334f">Politiken inriktas nu på att i bredast möjliga samverkan på bästa sätt rusta Sverige för det utanförskap som folkomröstningsresultatet innebär.</textBlock>
    <textBlock id="i-57f894f51be2fa75">Herr talman! Välfärden står inför betydande utmaningar, inte minst genom att befolkningen blir allt äldre. För att klara en stark välfärd i framtiden måste fler komma i arbete och tillväxten öka.</textBlock>
    <textBlock id="i-c43e5afd690a93f8">Det kräver också att de klyftor som tär på sammanhållningen i Sverige överbryggas. Klyftorna växer framför allt mellan regioner i Sverige. Men de växer också mellan invånare med olika ursprung, mellan de som har en fast förankring på arbetsmarknaden och de som har svårt att ta sig in på den, mellan män och kvinnor. De riskerar att skapa demokratiska problem, och de utgör ett hinder för tillväxt och utveckling.</textBlock>
    <textBlock id="i-03343fe924e38ad6">Tillväxt kommer inte av sig självt. Grunden är sunda offentliga finanser och en välutbildad befolkning. Tillväxten påverkas av skatter, villkor och regler. Den påverkas av hur öppet samhället är mot omvärlden. Men ytterst skapas tillväxten i människors framtidstro, hos innovativa entreprenörer, i social sammanhållning och mångas arbetslust och vilja att utvecklas och spränga nya gränser.</textBlock>
    <textBlock id="i-28d74579062bc072">Tillväxt växer ur samspel mellan trygga människor och en öppenhet för det nya, mellan en stark offentlig sektor och välriktade investeringar i näringslivet, mellan det gemensamma ansvarstagandet och människors möjlighet att förverkliga sina drömmar.</textBlock>
    <textBlock id="i-fc99f11e959bb494">Valutasamarbetet skulle ha främjat handel och företagande. Det hade givit oss bättre förutsättningar för både tillväxt och välfärd. Nu måste en stark utveckling åstadkommas med andra medel.</textBlock>
    <textBlock id="i-345cecffe760ec4b">Ett program för ett konkurrenskraftigt, attraktivt och framtidsinriktat Sverige i god sammanhållning behöver förverkligas.</textBlock>
    <textBlock id="i-53a6b9019494c1c9">De politiska partierna, arbetsmarknadens parter och andra centrala organisationer delar ansvaret för att så kan ske. Regeringen bjuder därför härmed in till bred samverkan för att utveckla Sverige.</textBlock>
  </contentBlock>
  <contentBlock page="0" id="i-20cec21d844c1ee7">
    <textBlock id="i-7a428f522e87f1fa">kunna</textBlock>
  </contentBlock>
  <contentBlock page="0" id="i-ea7b4fde5ecf6f1b">
    <textBlock id="i-6f6512913a761151">Herr talman! I vår välkomnas tio nya medlemmar i EU, och det historiska steget tas mot ett enat Europa. Med nya medlemmar, ett nytt fördrag, en större inre marknad och en gemensam valuta formas ett framtida Europa i välstånd, demokrati och fred.</textBlock>
    <textBlock id="i-81c59d0f9e0b2f64">Sverige är ett litet exportorienterat land, starkt beroende av omvärlden. Vår framtida tillväxt och välfärd, oavsett var i Sverige vi lever och bor, beror i högsta grad av den europeiska utvecklingen. Att tydliggöra detta samband och att visa på EU:s betydelse för Sverige är ett ansvar för många.</textBlock>
    <textBlock id="i-4e3e0ca530655bbf">Sverige ska vara en aktiv och konstruktiv part i EU-samarbetet, både för att det är vårt ansvar och för att det är bra för Sverige. Med den utgångspunkten kommer regeringen att forma EU-politiken.</textBlock>
    <textBlock id="i-e84ee7780434f244">EU har blivit den sysselsättningsunion Sverige strävat efter. Ambitiösa mål har satts upp inom ramen för Lissabonstrategin. Goda resultat har nåtts. Målet är att öka sysselsättningsgraden till 67 % redan år 2005. Strategin bör nu utvecklas.</textBlock>
    <textBlock id="i-6dfb9e89f0008d6e">Som en föregångsnation för jämställdheten inom EU känner Sverige ett särskilt ansvar. Regeringen vill att jämställdhetsaspekter integreras i samtliga EU:s politikområden.</textBlock>
    <textBlock id="i-9cb86df87afca842">Med fler medlemsländer ökar både behovet av och möjligheterna till en stark miljöpolitik på EU-nivå. Sverige ska fortsatt driva på för höjda ambitioner.</textBlock>
    <textBlock id="i-c532698431ef7756">Sverige är känt för sin öppenhet, och vår trovärdighet är hög när vi ställer krav på ökad öppenhet inom EU. Allmänheten måste ges ökad tillgång till allmänna handlingar. Detta har Sverige delvis fått gehör för i EU:s framtidskonvent.</textBlock>
    <textBlock id="i-1c1dabb5e4c7adc1">Regeringskonferensen om EU:s framtid inleds den 4 oktober. En skrivelse om konventet kommer att lämnas till riksdagen inom kort. Regeringen eftersträvar bred politisk samsyn kring hur det framtida konstitutionella fördraget ska utformas. Ett nära samråd med riksdagen etableras under förhandlingsprocessen.</textBlock>
    <textBlock id="i-5f3daf10b2412955">Det förslag till hur makten ska fördelas mellan EU:s institutioner som konventet presenterat är i huvudsak bra. Enhällighet bör även i framtiden gälla för beslut som rör skatter, försvarspolitik och stora delar av utrikespolitiken. Sverige kommer att verka för en öppen och demokratisk union med en kombination av gemensamt beslutsfattande och frivilligt mellanstatligt samarbete.</textBlock>
    <textBlock id="i-f8ea2bd60ef7cc1e">Herr talman! Ledamöter av Sveriges riksdag! Ni representerar alla något av det viktigaste vi har i vårt land vår demokrati.</textBlock>
    <textBlock id="i-611482a62964645c">Ni innehar något av det finaste en människa kan ha andras förtroende, ett förtroendeuppdrag.</textBlock>
    <textBlock id="i-ac3d6a1dead5370f">Låt mig citera det tidigare statsrådet och riksdagsledamoten Svante Lundkvist från Eskilstuna. I diktsamlingen Noteringar återfinns följande citat från en remissdebatt 1982:</textBlock>
  </contentBlock>
  <contentBlock page="0" id="i-1d4686eff3b44634">
    <textBlock id="i-62a55e8c69f4a79c">Regeringen vill ta initiativ som stärker folkstyrelsen och den representativa demokratin i Sverige.</textBlock>
    <textBlock id="i-6bab41a416a73644">Fler människor behöver få möjlighet att under någon period i livet ha ett politiskt uppdrag. Därför måste villkoren för de förtroendevalda ses över.</textBlock>
    <textBlock id="i-5ad0439b9cd46059">Ett förtroendeuppdrag måste kunna förenas med yrkes- och familjeliv, och med integritet och trygghet. Annars kommer den skara människor som är beredda att axla ansvaret och få del av glädjen som förtroendevald att tunnas ut.</textBlock>
    <textBlock id="i-b7743bbece686462">Det arbete som inletts kring hot mot förtroendevalda behöver följas upp av en arbetsgrupp med representanter för bland annat kommuner, folkrörelser, rättsväsende och medier.</textBlock>
    <textBlock id="i-e7400b7f433661f6">Även om politiska partier, föreningar och folkrörelser tappar medlemmar ökar det politiska engagemanget i samhället. Det är slöseri att inte ta människors engagemang till vara. Pensionärernas erfarenheter är en viktig resurs, precis som unga människors perspektiv. Regeringen kommer att ta initiativ till att höja partistödet så att partierna bättre kan stödja skolningen av nya förtroendevalda inom de politiska ungdomsförbunden.</textBlock>
    <textBlock id="i-566d4a98328da142">Reglerna för den svenska demokratin vår författning fyller snart 30 år. Under den perioden har samhället kraftigt förändrats och demokratin ställts inför nya utmaningar. Det är tid för översyn av demokratins spelregler. Riksdagens partier bjuds därför in till överläggningar om en samlad översyn av regeringsformen.</textBlock>
    <textBlock id="i-4e10fc6be057a992">En parlamentarisk kommitté med uppgift att se över strukturen och uppgiftsfördelningen i samhällsorganisationen är satt i arbete. Kommittén ska identifiera och belysa samhällsförändringar som har betydelse för relationen mellan staten, landstingen och kommunerna, men också mellan regeringen och förvaltningsmyndigheterna. Kommittén ges i uppgift att lämna konkreta förslag på förändringar.</textBlock>
    <textBlock id="i-f75e2f6e910c37f1">Regeringens vilja att stärka grundläggande demokratiska värderingar i samhället har bland annat kommit till uttryck i arbetet med Levande historia. Intolerans och främlingsfientlighet kräver vårt outtröttliga motstånd.</textBlock>
    <textBlock id="i-864f37d092aa249d">I januari 2004 hålls den fjärde och sista internationella konferensen med utgångspunkt i Förintelsen som anordnas av regeringen, på temat förebyggande av folkmord.</textBlock>
    <textBlock id="i-84189f4012c8b1c7">Med den nya myndigheten Forum för levande historia har ett forum skapats för arbetet med demokrati, tolerans och mänskliga rättigheter med utgångspunkt i Förintelsen, både nationellt och internationellt.</textBlock>
    <textBlock id="i-76fbd18c6c0fb420">Sverige är för litet för stora konflikter. Det behövs ett nytt samförstånd för att modernisera och göra Sverige tryggare.</textBlock>
    <textBlock id="i-f670dc96a025801b">Sverige ska vara de många möjligheternas land inte de stora motsättningarnas samhälle.</textBlock>
    <textBlock id="i-7e1668e49db8a667">Ett Sverige som står enat i arbetet med att skapa goda förutsättningar för nationen utvecklas starkare. Med ett vidgat samförstånd i samhället blir vi också bättre rustade att ta hand om varandra.</textBlock>
    <textBlock id="i-53dd86e24b7cb1d3">De löften Socialdemokraterna ställde ut i förra årets val, och det 121-punktsprogram som regeringen, Vänsterpartiet och Miljöpartiet utarbetat, ska genomföras under mandatperioden.</textBlock>
    <textBlock id="i-4f3c925a1a3fafbe">De äldre förtjänar att mötas med omtanke och respekt. Med allt fler äldre måste finansiering, personalförsörjning och kvalitet i äldreomsorgen tryggas. Ett samarbete inleds därför mellan regeringen, Landstingsförbundet och Kommunförbundet.</textBlock>
    <textBlock id="i-3531ecdc285b1b1e">Barnen ska stå främst. Alla barn har rätt att växa med kunskap och trygghet. Alla skolor ska vara bra skolor. År 2005 inleds satsningen på att anställa ytterligare 6 000 förskollärare och barnskötare. Satsningen på högre kvalitet och 15 000 fler vuxna i skolan fortsätter. Ett arbete inleds för att minska barns ekonomiska utsatthet. Samverkan med idrottsrörelsen för Sveriges barn och ungdomar fortsätter.</textBlock>
    <textBlock id="i-4f4c895ad3d6ad95">De ekonomiska satsningarna på sjukvården fortsätter. Vid årsskiftet höjs grundnivån i föräldraförsäkringen till 180 kr. En ny och utvecklad jämställdhetsbilaga ingår i årets budget. Det europeiska handikappåret sätter fokus på tillgängligheten för funktionshindrade och kamp mot diskriminering.</textBlock>
    <textBlock id="i-832318936057dd20">Socialpolitiken skärps. En satsning på missbrukarvården genomförs. Fler kommer att få vård, köerna till avgiftning kortas och eftervården förbättras. Genomförandet av den alkoholpolitiska handlingsplanen fortsätter, och alkoholreklamen begränsas ytterligare. En nationell handlingsplan för den sociala barn- och ungdomsvården förbereds.</textBlock>
    <textBlock id="i-43d0a69722294628">Alla människor måste kunna känna trygghet på gator och torg.</textBlock>
    <textBlock id="i-1c90f904dc9f18a4">Människor som är i behov av psykiatrisk vård ska få den. Den psykiatriska vården måste förstärkas. Regeringen kommer att tillsätta en psykiatrisamordnare som löpande ska lämna förslag om psykiatrins former och samverkan mellan kommuner, landsting och myndigheter.</textBlock>
    <textBlock id="i-a6685994e95e7e4d">Rättsväsendet tillförs nya resurser. Antalet poliser ska fortsätta att öka. Skärpningar i sexualbrottslagstiftningen föreslås. Återfall i brott måste minska, kriminalvården utvecklas och påföljderna moderniseras.</textBlock>
    <textBlock id="i-967033cdc7ec6a35">I vårt land behöver vi nu en tid av samling kring framtida utmaningar.</textBlock>
    <textBlock id="i-ed34d037ebc37ebd">Sverige är ett viktigt land för oss som bor här och för våra medmänniskor i världen.</textBlock>
    <textBlock id="i-e29a8c6641a09495">Vi ska vara stolta över vårt land, men samtidigt bygga det starkare.</textBlock>
    <textBlock id="i-d47819af0f40cf51">Vi ska vara stolta över oss själva, men samtidigt stötta varandra.</textBlock>
    <textBlock id="i-c326a3b0f72b054e">Vi ska utvecklas tillsammans med andra.</textBlock>
    <textBlock id="i-1a3bfdabc34afdc0">Herr talman! Den 12 februari i år presenterade utrikesminister Anna Lindh regeringens utrikesdeklaration. Den kom att bli hennes sista. Hon sade:</textBlock>
    <textBlock id="i-fb3148c0d6a858f7">Säkerhet i dagens värld måste skapas globalt och gemensamt, och innebära frihet och trygghet för alla Säkerhet förutsätter mänskliga rättigheter, folkrätt och demokrati.</textBlock>
    <textBlock id="i-3f9d019b7a66a7cc">I denna anda ska utrikespolitiken drivas vidare. Med vår militära alliansfrihet som grund bidrar vi aktivt till den gemensamma säkerheten i vårt närområde, inom EU och FN.</textBlock>
    <textBlock id="i-ff280fa6d54a0cfe">Kampen för nedrustning fortsätter med all kraft. Kärnvapenländerna måste förmås att ta sitt ansvar. Frågan om Nordkoreas kärnvapeninnehav måste få sin lösning. En internationell kommission om massförstörelsevapen startas under ledning av Hans Blix.</textBlock>
    <textBlock id="i-9e3900ea83de6d25">En ny utvecklingspolitik samlar de svenska insatserna för en rättvis och hållbar global utveckling. Biståndet fortsätter att öka. Under mandatperioden fattas beslut om att enprocentsmålet ska uppnås. Insatserna mot hiv/aids förstärks. Narkotikabekämpningen prioriteras. En bättre samordnad asyl- och migrationspolitik i EU främjas utifrån humanitet och solidaritet, asylrätt och internationella konventioner.</textBlock>
    <textBlock id="i-0da3d812666de92c">Världens länder har gemensamt åtagit sig att halvera världsfattigdomen till 2015. Den rika världens handelshinder måste avvecklas, också för jordbruksvaror. Efter helgens bakslag vid WTO-mötet i Cancún måste ansträngningarna öka i den förhandlingsrunda som syftar till rättvis, fri handel och global tillväxt.</textBlock>
    <textBlock id="i-dba599c824526df0">Samverkan med viktiga utvecklingsländer som Brasilien, Sydafrika och Indien kommer att intensifieras samtidigt som dialogen med Förenta staterna förblir central.</textBlock>
    <textBlock id="i-f23fb1bfbb6f4ac4">Världssamfundets ansträngningar för att hantera konflikter och globala hot måste ges vårt fulla stöd. I Mellanöstern måste våldsspiralen stoppas och en palestinsk stat upprättas. Stabiliteten i Afghanistan måste säkerställas och återuppbyggnaden och demokratiseringen i Irak påskyndas.</textBlock>
    <textBlock id="i-d01d91cb387cf1cf">Vi får aldrig ge upp hoppet om att freden är möjlig.</textBlock>
    <textBlock id="i-9d7db5067c93c798">Vi får aldrig ge upp kampen för demokrati och mänskliga rättigheter.</textBlock>
    <textBlock id="i-382ad762b13e28fe">Slutsatsen lånar jag av en annan ledande svensk politiker som även han rycktes bort i förtid, Olof Palme:</textBlock>
    <textBlock id="i-8d675e353eb50fbe">Detta är vår värld. Av den är vi beroende. Mot den har vi ett ansvar.</textBlock>
  </contentBlock>
  <contentBlock page="0" id="i-26ef3c02235d54c1">
    <textBlock id="i-cd4065b8fff2cf2b">3 § Ceremonin avslutades kl. 14.57.</textBlock>
    <textBlock id="i-ba4669441f2f224e">Bilaga</textBlock>
  </contentBlock>
  <contentBlock page="0" id="i-a6920f46ed148c1b">
    <textBlock id="i-b233b7e14558a07b">Musik under samlingen</textBlock>
  </contentBlock>
  <contentBlock page="0" id="i-166d00b3b226418c">
    <textBlock id="i-0576f1eea2e2317c">La Mourisque</textBlock>
  </contentBlock>
  <contentBlock page="0" id="i-22b70a2be4ba3b01">
    <textBlock id="i-9e5fc8286f0d4c09">Kungssången</textBlock>
  </contentBlock>
  <contentBlock page="0" id="i-4547cfdae4ccf1a2">
    <textBlock id="i-6fe2cb798c066f71">Brudmarsch efter Richards Anders</textBlock>
  </contentBlock>
  <contentBlock page="0" id="i-0789b91023b8b4db">
    <textBlock id="i-febd84bd05a81acc">Vals från Enviken</textBlock>
  </contentBlock>
  <contentBlock page="0" id="i-b3cc764f40b95ed6">
    <textBlock id="i-c5f2b453d437c4c3">Fanfar</textBlock>
  </contentBlock>
  <contentBlock page="0" id="i-d4ca783031ae712b">
    <textBlock id="i-2ecc40c07d5db6ad">Att angöra en brygga</textBlock>
  </contentBlock>
  <contentBlock page="0" id="i-196c27e866f8ea1d">
    <textBlock id="i-17e0a13db3670895">Lento Sostenuto</textBlock>
  </contentBlock>
  <contentBlock page="0" id="i-b9a2b40a6fa763f8">
    <textBlock id="i-f0eede12a1aa4b66">Nationalsången</textBlock>
  </contentBlock>
  <contentBlock page="0" id="i-3be40edc220907ff">
    <textBlock id="i-1f276fe0a3ad7d9b">Grande Marche</textBlock>
  </contentBlock>
  <contentBlock page="0" id="i-e11550536a6c4c42">
    <textBlock id="i-11098f0a22e5d0a9">Riksplan:</textBlock>
  </contentBlock>
  <contentBlock page="0" id="i-91b894de3e87e6f0">
    <textBlock id="i-026dacc37891f5b5">Trapphallen:</textBlock>
  </contentBlock>
  <contentBlock page="0" id="i-c328e5ccfc53ab10">
    <textBlock id="i-6fdf58f8b9476d00">Plenisalen:</textBlock>
  </contentBlock>
</protocol>
