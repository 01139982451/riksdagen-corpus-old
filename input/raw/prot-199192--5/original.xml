<protocol id="prot-199192--5">
  <contentBlock page="0" id="i-f3284d7b116b9b16">
    <textBlock id="i-2474df05d2064a7c">1 § Prövning av förslag om statsminister</textBlock>
  </contentBlock>
  <contentBlock page="0" id="i-d0e422425ef8dbdf">
    <textBlock id="i-36ee4ed3346d5a9b">Anf. 1 TALMANNEN:</textBlock>
  </contentBlock>
  <contentBlock page="0" id="i-338747440ba675ca">
    <textBlock id="i-9ae5e46a52d63616">Tisdagen den 1 oktober föreslog jag riksdagen att till statsminister utse Carl Bildt. Förslaget bordlades. Förslaget bordlades på nytt vid kammarens sammanträde i går. Riksdagens prövning av förslaget kan ske antingen i dag eller vid ett följande sammanträde, dock senast lördagen den 5 oktober.</textBlock>
  </contentBlock>
  <contentBlock page="0" id="i-2b7f7743745b015d">
    <textBlock id="i-b14bb12e6f28246c">Anf. 2 JAN BERGQVIST (s):</textBlock>
  </contentBlock>
  <contentBlock page="0" id="i-d96b286cecef7c28">
    <textBlock id="i-54a41b63f0c61797">Fru talman! 1974 fick vi i den nya regeringsformen regler om en obligatorisk omröstning kring talmannens förslag till ny statsminister. Det var en del i en grundlagskompromiss. Omröstningen gäller såväl statsminister som partisammansättning och därmed politiskt program för den föreslagna regeringen. Vi är tveksamma till den utformning som regeringsformen här har fått. Men så länge paragrafen finns i sin nuvarande utformning skall en sådan omröstning skapa klarhet om regeringsunderlaget.</textBlock>
  </contentBlock>
  <contentBlock page="0" id="i-49fd27e1e68ca210">
    <textBlock id="i-ae114d023b6ef0d3">Vi har ingen kritik mot hur den tidigare talmannen och den nuvarande talmannen har handlat när de har kommit fram till att Carl Bildt bör bilda regering. Vi är däremot inte någon del av det s.k.</textBlock>
    <textBlock id="i-472b277be874daef">regeringsunderlaget för en sådan regering. Det är därför logiskt att vi i den kommande omröstningen liksom 1976, 1979 och 1981 röstar nej och därmed visar att vi står i opposition till den regering som</textBlock>
    <textBlock id="i-3ddc5039ffc27524">Carl Bildt kan bilda.</textBlock>
  </contentBlock>
  <contentBlock page="0" id="i-934410bae81874c1">
    <textBlock id="i-61e40790c0fe37ee">Fru talman! Den socialdemokratiska riksdagsgruppen kommer alltså att rösta nej till talmannens förslag till ny statsminister.</textBlock>
  </contentBlock>
  <contentBlock page="0" id="i-e78686f48448d99f">
    <textBlock id="i-b338dda1e9190942">Anf. 3 OLOF JOHANSSON (c):</textBlock>
  </contentBlock>
  <contentBlock page="0" id="i-517645e4e2f5b6d4">
    <textBlock id="i-a6c29d6af59923d2">Fru talman! Utgången av årets val innebar att</textBlock>
    <textBlock id="i-d864c8f0dad946da">Sveriges riksdag fick en ny majoritet. Med utgångspunkt i de styrkeförhållanden som nu råder i riksdagen och i enlighet med parlamentarismens principer har riksdagen av talmannen förelagts ett förslag om statsminister från det största ickesocialistiska partiet, dvs. moderata samlingspartiet.</textBlock>
  </contentBlock>
  <contentBlock page="0" id="i-e0c97aabd8e4a22f">
    <textBlock id="i-c5578b03e8e32e40">Förhandlingar mellan moderata samlingspartiet, folkpartiet liberalerna, centerpartiet och kristdemokratiska samhällspartiet har visat att det finns förutsättningar för att bilda en stark regering med denna parlamentariska bas. Vi har efter ingående förhandlingar mellan de fyra partierna enats om grunderna för en ny regeringspolitik.</textBlock>
  </contentBlock>
  <contentBlock page="0" id="i-48377f24790301c9">
    <textBlock id="i-7823bd918fab43b3">Mot denna bakgrund kommer centerpartiets riksdagsgrupp vid valet att rösta för talmannens förslag om att utse Carl Bildt till ny statsminister.</textBlock>
  </contentBlock>
  <contentBlock page="0" id="i-6c1971333a3302e8">
    <textBlock id="i-3ae3f70900d48929">Anf. 4 IAN WACHTMEISTER (nyd):</textBlock>
  </contentBlock>
  <contentBlock page="0" id="i-4a2aae8bfb5a0e0d">
    <textBlock id="i-efd9ede9864e61e3">Fru talman! Ärade ledamöter! Tillåt mig först att göra en ganska egen reflexion över vad som på sistone hänt i den svenska politiken. 18 dagar har nu gått sedan valet, ett mycket intressant val, inte minst för dem som aldrig har blivit valda förut. Det verkar som om valet vanns av fyra partier, varav två förlorade. Icke nog med detta -- överraskande framgångar noterades för ett femte parti, som egentligen inte ens existerade.</textBlock>
  </contentBlock>
  <contentBlock page="0" id="i-b8f24e9b2b97493a">
    <textBlock id="i-acccddc51255e806">Trots ett ganska komplicerat parlamentariskt läge kunde man av kommentarerna från olika högkvarter utläsa att ingen egentligen behövde någon. Minoriteterna intalade sig att de egentligen var majoriteter. Denna vid första anblicken något märkliga förvandling förklarades med att det beror på hur man räknar. Bara en sådan sak!</textBlock>
  </contentBlock>
  <contentBlock page="0" id="i-8b362c4469120edf">
    <textBlock id="i-342c6933c7a0c4e7">Så gick då ridån upp för den första akten i denna fina kammare; en ny talman skulle väljas.</textBlock>
    <textBlock id="i-9982efaaf121af03">Röstsedlarna räknades. En med ett egendomligt namn räknades bort, och -- jag gratulerar, fru talman! -- det blev en ny talman. Valet, som enligt uppgift var väntat, väckte enligt uppgift förvåning.</textBlock>
  </contentBlock>
  <contentBlock page="0" id="i-c735566bc3a736b5">
    <textBlock id="i-cc847e931295b02d">Under tiden pågick ett fyrfaldigt bestyr att bilda regering. Man har skrivit ihop sig och ''förhandlat i botten'' -- inte alltför ofta hoppas jag -- och nu skall vi alltså välja statsminister och därmed regering utan att veta vilken politik en sådan regering skall föra.</textBlock>
  </contentBlock>
  <contentBlock page="0" id="i-4003c70d5f8622d9">
    <textBlock id="i-81fe4f272e29fb7c">Jämförelsen är givetvis hissnande, men för en som kommer från näringslivet verkar saker och ting faktiskt komma i fel ordning. Ett företag går dåligt, konjunkturprognoserna oroar, förändringar av genomgripande art är nödvändiga, och då väljer man -- ty sådan är bolagsordningen -- en företagsledning utan att veta vad den kommer att göra eller vad den vill göra åt läget. Dessutom konstaterar man lugnt att skulle man vilja ändra på bolagsordningen kan det ta upp till nio år.</textBlock>
  </contentBlock>
  <contentBlock page="0" id="i-8a90df030aa6d43a">
    <textBlock id="i-394128f718ea6412">Min avsikt med detta är bara att antyda att det parlamentariska läget kan ses på olika sätt och att det är svårt även för icke regeringsbildare att agera ansvarsfullt och klokt. Ändå förväntas det att vi gör just det, vi också.</textBlock>
  </contentBlock>
  <contentBlock page="0" id="i-bbe77588f193578c">
    <textBlock id="i-f5a52077b70423f6">Följande är i klartext och utan poetiska utsvävningar ny demokratis sätt att resonera.</textBlock>
  </contentBlock>
  <contentBlock page="0" id="i-ecf81310533138ed">
    <textBlock id="i-26e6bc2a98bd20b7">Den svenska modellen har kört in i en återvändsgränd. Förändringar är nödvändiga. Det skatteextremistiska samhället bygger inte upp välfärd och trygghet. Skattetrycket måste sänkas --</textBlock>
    <textBlock id="i-e2d86c69a2916130">det har konstaterats från många håll. Uppenbara missgrepp av typen turistmoms måste rättas till.</textBlock>
    <textBlock id="i-dd6b05e4ab57a4ea">Det finns som läget är i dag i den frågan egentligen bara förlorare. Enklare beslut får man leta efter.</textBlock>
    <textBlock id="i-6f169d052c6c4587">Skatter som ger minus i statskassan -- vem vill ha dem? Vi hoppas att frågan löses, trots att ny demokrati föreslagit lösningen.</textBlock>
  </contentBlock>
  <contentBlock page="0" id="i-b2a237ea9baa1a9d">
    <textBlock id="i-0a7dcb41eb3efc26">Folk, ibland kallade för medborgare och vart tredje år kallade för väljare, skall ges bättre skydd, dels mot våld och växande kriminalitet, dels mot myndighetsövergrepp men också mot s.k.</textBlock>
    <textBlock id="i-dae10faa0656d1ac">forskning som kränker den personliga integriteten.</textBlock>
    <textBlock id="i-67f66473cadf6eed">Att ge den sortens skydd och säkerhet är egentligen statens huvuduppgift, liksom att förhindra att folk dör i köer eller lever sin ålderdom under existensminimum.</textBlock>
  </contentBlock>
  <contentBlock page="0" id="i-7ced09be8460a45f">
    <textBlock id="i-a519df5d65b227df">Ett annat konstaterande är att företagen, som aktivt skapar trygghet och välfärd, måste ges bättre villkor. Det finns välkända konkreta åtgärder som skulle ge effekt snabbt, och det krävs beslut snabbt -- det handlar om jobben, det handlar om framtiden och det handlar om ungdomen.</textBlock>
  </contentBlock>
  <contentBlock page="0" id="i-7df18282900e5f5c">
    <textBlock id="i-f63ee308c663e02c">Fri konkurrens är nödvändig om man månar om kunden, om man månar om patienten eller om man månar om konsumenten. Konkurrens ger lägre kostnader och bättre service. Därför måste reglerings- och monopolsamhället äntligen avskaffas.</textBlock>
  </contentBlock>
  <contentBlock page="0" id="i-d2a8a8905b0f8467">
    <textBlock id="i-a2e6da6bb44c4512">De som gör stora frivilliga insatser skall givetvis inte straffbeskattas för det -- vi tänker då bl.a. på idrottsrörelsen och det skattekineseri som försvårar dess tillvaro.</textBlock>
  </contentBlock>
  <contentBlock page="0" id="i-de6282ba8f5ab121">
    <textBlock id="i-c632e46cccf4d830">Vi har, som ni kanske hör, en hel lista som vi planterat hos Carl Bildt. Det finns många möjligheter att förbättra Sverige, och det är möjligheter som vi skall ta. Ny demokrati vill se en stark och handlingskraftig regering och kommer att ge den sortens regering fullt stöd. Vi, liksom snart hela Sverige, vet att det behövs just en sådan regering, nu mer än någonsin. Vi hoppas att Carl</textBlock>
    <textBlock id="i-cf04ca3b089cf9cf">Bildt klarar uppdraget. Men så länge vi inte sett ett sådant handlingskraftigt program och så länge vi inte övertygats om att en förändring värd namnet är på gång kan vi inte rimligen göra bättre än lägga ned våra röster. Därför har vi enhälligt beslutat göra så.</textBlock>
  </contentBlock>
  <contentBlock page="0" id="i-cacca1a3881980d9">
    <textBlock id="i-977cc3cfdfa833f7">Fru talman! Jag hoppas att vi när vi hört orden och sett handlingarna från regeringen beklagar att vi i dag inte fullt och öppet stödde statsminister Bildt.</textBlock>
    <textBlock id="i-1b1db60e7439a2d7">Men ännu viktigare är det för oss att vi aldrig kommer att önska att vi hade använt våra utslagsröster till att rösta nej. Tack!</textBlock>
  </contentBlock>
  <contentBlock page="0" id="i-c0b4ea3daa74c626">
    <textBlock id="i-d239649467ad38f7">Anf. 5 LARS WERNER (v):</textBlock>
  </contentBlock>
  <contentBlock page="0" id="i-480dfbbcf613d4ef">
    <textBlock id="i-7231b2a6f0b2bf37">Fru talman! Valet resulterade i en borgerlig majoritet bestående av fem borgerliga partier. Mot denna bakgrund menar vi att det är rimligt att det bildas en borgerlig regering, om de borgerliga partierna kan enas därom. Denna uppfattning har jag framfört till talmannen.</textBlock>
  </contentBlock>
  <contentBlock page="0" id="i-3d850951399e0aca">
    <textBlock id="i-5f8bd2d5fe431ec5">I förarbetena till grundlagen står dock följande:</textBlock>
    <textBlock id="i-014b9378bd553a9e">''Det är emellertid tydligt att riksdagens ställningstagande realiter kommer att gälla inte bara vem som skall bli statsminister utan också, och framför allt, regeringens partimässiga sammansättning och dess program i stort.''</textBlock>
  </contentBlock>
  <contentBlock page="0" id="i-ceae95a01d7c9c4c">
    <textBlock id="i-ff1bd1eb11433538">Vi har tidigare vid sådana här tillfällen från vår grupp hävdat att innebörden i regeringsformen måste vara att riksdagen i sak har att ta ställning till den politik som den föreslagna statsministern kan väntas föra. I och för sig hade det därför varit rimligare att statsministerkandidaten inför riksdagen också presenterat sitt förslag till regeringsprogram redan innan omröstningen sker.</textBlock>
    <textBlock id="i-1d4ead3686a958e3">Men därom finns inget utsagt i regeringsformen.</textBlock>
  </contentBlock>
  <contentBlock page="0" id="i-85dfcaf3e0186175">
    <textBlock id="i-28e3f33ddab72b87">Den omröstning som riksdagen nu står inför är alltså inte först och främst för eller emot en viss person, utan i grunden en omröstning för eller emot ett borgerligt regeringsprogram under moderat ledning. Att rösta nej till fru talmannens förslag är därför självklart för vänsterpartiet. Vi röstar därför nej till en borgerlig högerpolitik.</textBlock>
  </contentBlock>
  <contentBlock page="0" id="i-2a7a821da7e0def9">
    <textBlock id="i-9cc79d8ed5d2fda1">Överläggningen var härmed avslutad.</textBlock>
  </contentBlock>
  <contentBlock page="0" id="i-796c8bf577726443">
    <textBlock id="i-1e5f1b5f9ac14745">Kammaren beslöt att pröva förslaget om statsminister vid dagens sammanträde.</textBlock>
  </contentBlock>
  <contentBlock page="0" id="i-8de059343eda2800">
    <textBlock id="i-3a30d6929116d965">Talmannen erinrade om att förslaget om statsminister skulle prövas av riksdagen genom omröstning. Denna skulle ske genom rösträkning.</textBlock>
  </contentBlock>
  <contentBlock page="0" id="i-f0e3ffaa2d267c08">
    <textBlock id="i-0a4e4b1719321f34">Följande voteringsproposition upplästes och godkändes:</textBlock>
  </contentBlock>
  <contentBlock page="0" id="i-c19a2c32ad60da3c">
    <textBlock id="i-e4b56291ab6123f8">Den som vill att kammaren bifaller talmannens förslag att till statsminister utse Carl Bildt röstar ja.</textBlock>
  </contentBlock>
  <contentBlock page="0" id="i-d3ddffb4676d0a4c">
    <textBlock id="i-f03a6cf5d0e7c6aa">Den det ej vill röstar nej.</textBlock>
  </contentBlock>
  <contentBlock page="0" id="i-78238088579222bd">
    <textBlock id="i-275f72cba7c11e74">Om mer än hälften av riksdagens ledamöter röstar nej, har riksdagen förkastat förslaget.</textBlock>
  </contentBlock>
  <contentBlock page="0" id="i-e3f0316be5c63b26">
    <textBlock id="i-993ec764e5b460aa">Vid voteringen genom rösträkning avgavs 163 jaröster och 147 nej-röster. 23 ledamöter avstod från att rösta.</textBlock>
  </contentBlock>
  <contentBlock page="0" id="i-653570febaa5c11f">
    <textBlock id="i-a6a0f5303eba307f">Riksdagen hade alltså utsett Carl Bildt till statsminister.</textBlock>
  </contentBlock>
  <contentBlock page="0" id="i-04ebdeea15c24374">
    <textBlock id="i-8e4b87c73e62ba17">2 § Nya riksdagsledamöter</textBlock>
  </contentBlock>
  <contentBlock page="0" id="i-c6af8b24ae280ae8">
    <textBlock id="i-9a3d6f67f50d1cdc">Upplästes och lades till handlingarna följande från valprövningsnämnden inkomna</textBlock>
  </contentBlock>
  <contentBlock page="0" id="i-011ee3c0c0372c97">
    <textBlock id="i-8a08a15bdfd11c40">Berättelse om granskning av bevis för riksdagsledamöter och ersättare för riksdagsledamöter</textBlock>
  </contentBlock>
  <contentBlock page="0" id="i-30a4e68ecd84f551">
    <textBlock id="i-81957d7a21d81740">Till valprövningsnämnden har från riksskatteverket inkommit bevis om att Jarl Lander</textBlock>
    <textBlock id="i-14447ddde2ffbb0a">(s), Torsby, utsetts till ny ledamot av riksdagen fr.o.m. den 1 oktober 1991 sedan Roine Carlsson</textBlock>
    <textBlock id="i-a6a9a583677234de">(s) avsagt sig sitt uppdrag som riksdagsledamot. Till ersättare har i detta fall utsetts Gunilla Andersson,</textBlock>
    <textBlock id="i-245533e7f4e79756">Charlottenberg, Märtha Berglund, Hagfors, Ann</textBlock>
    <textBlock id="i-1e80acb41449d7d4">Björkquist Mlakar, Säffle, och Kjell Björk,</textBlock>
    <textBlock id="i-655465180c525b98">Forshaga (alla s).</textBlock>
  </contentBlock>
  <contentBlock page="0" id="i-9dcf9ca5af0eb32d">
    <textBlock id="i-142fce5bad498dca">Vidare har inkommit bevis om att Marianne</textBlock>
    <textBlock id="i-71057b2d1e336322">Carlström (s), Göteborg, utsetts till ny ledamot av riksdagen fr.o.m. den 1 oktober 1991 sedan Bengt</textBlock>
    <textBlock id="i-5d469ffd71168496">Göransson (s) avsagt sig sitt uppdrag som riksdagsledamot. Till ersättare har i detta fall utsetts Anneli Hulthén, Göteborg, Claes-Göran</textBlock>
    <textBlock id="i-3d41658f1e7bd9a6">Brandin, Göteborg, Peter Ohlsson, Göteborg, Siw</textBlock>
    <textBlock id="i-787c59dd23e13a2d">Wittgren-Ahl, Göteborg, och Jouko Karttunen,</textBlock>
    <textBlock id="i-da1a6ca58d4d77d6">Göteborg (alla s).</textBlock>
  </contentBlock>
  <contentBlock page="0" id="i-3dbd589cb34f2cea">
    <textBlock id="i-8cff603ea62c4c5f">Valprövningsnämnden har denna dag granskat bevisen och därvid funnit att de blivit utfärdade i enlighet med 15 kap. 1 § vallagen.</textBlock>
  </contentBlock>
  <contentBlock page="0" id="i-08c671458fb09f7e">
    <textBlock id="i-f8bae946563a9445">Stockholm den 3 oktober 1991</textBlock>
  </contentBlock>
  <contentBlock page="0" id="i-f6277f024de2265e">
    <textBlock id="i-34746e5cadf110a1">Stig Nordlund</textBlock>
  </contentBlock>
  <contentBlock page="0" id="i-a1135b5d51a5d90c">
    <textBlock id="i-e6a01f28f5387cc2">/Sven-Georg Grahn</textBlock>
  </contentBlock>
  <contentBlock page="0" id="i-0b90790299cd6ca2">
    <textBlock id="i-adecf29a00b61380">3 § Kammaren åtskildes kl. 14.14.</textBlock>
  </contentBlock>
  <contentBlock page="0" id="i-0f7326016d220b32">
    <textBlock id="i-c36c1a26e7660f9b">Förhandlingarna leddes av talmannen.</textBlock>
  </contentBlock>
</protocol>
